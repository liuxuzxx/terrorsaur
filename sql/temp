　　[疏]释曰：释，解也。诂，古也。古今异言，解之使人知也。《释言》则《释诂》之别。故《尔雅叙篇》云：《释诂》、《释言》，通古今之字，古与今异言也。第，次也。一，数之始也。以其作最在先，故为第一。此篇相承以为周公作，但其文有周公後事，故先儒共疑焉。或曰仲尼、子夏所增足也，或曰当周公时有之，今无者，或在散亡之中。然则《诗》、《书》所有，非周公所释，乃後人依放故言雅记而为之文，故与之同。郭氏因即援据以成其义。若言“胡不承权舆”及“缁衣之蓆兮”，此秦康、郑武之诗，在周公之後明矣。其义犹今为文，采摭故事以为辞耳。则此篇所载，悉周公时所有，何足怪也！其诸篇所次，旧无明解，或以为有亲必须宫室，宫室既备，事资器用，今谓不然，何则？造物之始，莫先两仪，而乐器居天地之先，岂天地乃乐器所资乎！盖以先作者居前，增益者处後，作非一时，故题次无定例也。其篇之名义，逐篇具释，此不繁言。此书之作，以释六经之言，而字别为义，无复章句。今而作疏，亦不分科段，所解经文，若其易了，及郭氏未详者，则阙而不论。其稍难解，则援引经据及诸家之说以证之。郭氏之注，多采经记，若其通见可晓者，则但指篇目而巳。而或书名僻异，义旨隐奥者，则具载彼文以袪未寤者耳。
　　初、哉、首、基、祖、元、胎、俶、落、权舆，始也。（《尚书》曰：“三月哉生魄。”《诗》曰：“令终有俶。”又曰：“俶载南亩。”又曰：“访予落止。”又曰：“胡不承权舆。”胚胎未成，亦物之始也。其馀皆义之常行者。耳此所以释古今之异言，通方俗之殊语。○肇，音兆。俶，昌叔）
　　[疏]“初哉”至“始也”。○释曰：皆初始之异名也。初者，《说文》云：从衣从刀，裁衣之始也。哉者，古文作才，《说文》云：“才，草木之初也。”以声近借为哉始之哉。首者，头也，首之始也。基者，《说文》云：“墙始筑也。”肇者，说文作，始开也。祖者，宗庙之始也。元者，善之长也。长即始义。胎者，人成形之始也。俶者，动作之始也。落者，木叶陨坠之始也。权舆者，天地之始也。天圆而地方，因名云。此皆造字之本意也。及乎《诗》、《书》雅记所载之言，则不必尽取此理，但事之初始，俱得言焉。他皆仿此。○注“《尚书》”至“殊语”。○释曰：云“《尚书》曰：“三月哉生魄”者，《康诰》文。云“《诗》曰：令终有俶”者，《大雅既醉》文。“又曰：俶载南亩”者，《周颂载芟》文。“又曰：访予落止”者，《周颂访落》文。“又曰：胡不承权舆”者，《秦风权舆》文。云“胚胎未成，亦物之始也”者，《说文》云：“胚，妇孕一月也。胎，妇孕三月也。”然则尚未成形而为形之始，故曰“胚胎未成，亦物之始”，物则形也。云“其馀皆义之常者耳”者，谓、初、首、基、祖、元也，通见《诗》、《书》，故曰“义之常行”。云“此所以释古今之异言，通方俗之殊语”者，杨雄说《方言》云：“皆古今语也，初别国不相往来之言也，今或同。”而旧书雅记、故俗语，不失其方，而後人不知，故为之作释也。郭彼注云“谓作《释诂》、《释言》”是也。
　　林、烝、天、帝、皇、王、后、辟、公、侯，君也。(诗曰：“有壬有林。”又曰：“文王烝哉。”其馀义皆通见《诗》、《书》。○辟，并亦反。)
　　[疏]“林烝”至“君也”。○释曰：皆天子诸侯南面之君异称也。《白虎通》云：君，群也。群下之所归心也。林者，《说文》云：“平地有丛木曰林。”烝者，《左传》云：“天生烝民，树之以君，而司牧之。”然则人物之众，必立君长以司牧之。故以林、烝为君也。天者，《说卦》云：“乾为天，．．．．．．为君”，以其俱尊极故也。《大雅》皆谓“君为天”是也。帝、皇者，《白虎通》云：德合天地者称帝，帝者谛也，象可承也。皇，美也，大也，天之总美大称也。时质，故总称之。号之为皇，煌煌人莫违也。王者，往也，天下所归往。《说文》云：“后者，继体君也。象人之形。施令以告四方。故后之，从一、口。发号者，君后也。”辟者，法也，为下所法则也。公者，通也，公正无私之意也。侯者，候也，候迎顺也。天、帝、皇、王惟谓天子，公、侯惟谓诸侯，馀皆通称。○注“《诗》曰”至“《诗》、《书》”。○释曰：云“《诗》曰：有壬有林”者，《小雅宾之初筵》文。又曰：文王烝哉”者，《大雅文王有声》文。云“其馀义皆通见《诗》、《书》”者，谓、天、帝、皇、王、后、辟、公、侯，皆义之常行，故不备引。
　　弘、廓、宏、溥、介、纯、夏、幠、厖、坟、嘏、丕、弈、洪、诞、戎、骏、假、京、硕、濯、訏、宇、穹、壬、路、淫、甫、景、废、壮、冢、简、箌、昄、晊、将、业、席，大也。（《诗》曰：“我受命溥将。”又曰：“乱如此幠”，“为下国骏厖”，“汤孙奏嘏”，“王公伊濯”，“訏谟定命”，“有壬有林”，“厥声载路”，“既有淫威”，“废为残贼”，“尔土宇昄章”，“缁衣之席兮”。廓落、宇宙、穹隆、至极，亦为大也。箌义未闻。《尸子》曰：“此皆大，有十馀名而同一实。”○幠音呼。厖，亡江切。诞音但。訏音吁。箌音罩。昄，蒲板切。晊，之日切。）
　　[疏]“弘廓”至“大也”。○释曰：此皆广大之异言也。弘者，含容之大也。《周书洛诰》云：“武王弘朕恭。”廓者，《方言》云：“张小使大谓之廓。”宏者，《书》曰：“若保宏父。”介者，《方言》云：“东齐海岱之间谓之介。”纯者，《鲁颂閟宫》云：“天锡公纯嘏。”夏者，《方言》云：“自关而西秦晋之间，凡物之壮大而爱伟之，谓之夏。”厖者，深之大也。坟、嘏者，《方言》云：“坟，地大也。青、幽之间凡土而高且大者谓之坟。秦晋之间凡物壮大谓之嘏。”丕者，《书》云：“嘉乃丕绩。”弈者，《诗大雅韩弈》云：“弈弈梁山。”洪者，《书大诰》云：“延洪惟我幼冲人。”诞者，《大雅生民》云：“诞弥厥月。”戎者，《方言》云：“宋鲁陈卫之间谓之嘏，或曰戎。”京、硕、濯、訏者，秦晋之间凡人大谓之奘，燕之北鄙、齐楚之郊或曰京，齐宋之间日硕，荆吴杨瓯之郊曰濯，中齐西楚之间曰訏，此皆谓大，方俗之殊语也。甫者，《诗齐风》云：“无田甫田。”景者，《周颂潜》篇云：“以介景福。”壮者，秦晋之间，凡人大谓之奘，或谓之壮。冢者，舍人曰：冢，封之大也。《大雅绵》篇云：“乃立冢土。”简者，《周颂执竞》云：“降福简简。”箌者，郭云：“义未闻。”顾氏云：“都角切。”《说文》云：“草大也。”《韩诗》云：“箌彼圃田。”将者，《周颂》云：“日就月将。”业者，版之大也。《大雅灵台》云：“虞业维摐。”馀皆见注。○注“《诗》曰”至“一实”。○释曰：“《诗》云：我受命溥将”者，《商颂烈祖》文。“又曰：乱如此幠”者，《小雅巧言》文。云“下国骏厖”者，《商颂长发》文。云“汤孙奏嘏”者，《商颂那》篇文。云“王公伊濯”者，《大雅文王有声》文。云“訏谟定命”者，《大雅抑》篇文。云“有壬有林”者，《小雅宾之初筵》文。云“厥声载路”者，《大雅生民》文。云“既有淫威”者，《周颂有客》文。云“废为残贼”者，《小雅四月》文。云“尔土宇昄章”者，《大雅卷阿》文。云“缁衣之席兮”者，《郑风缁衣》文。云“廓落、宇宙、穹隆、至极，亦为大也”者，廓落，大貌。四方上下曰宇。《说文》云：“宙，舟舆所极也。”穹隆，天之形也。郭氏读晊至为至，故云“至极”。是廓、宇、穹、晊亦为大也。云“《尸子》曰：此皆大，有十馀名而同一实”者，《汉书艺文志》云：“《尸子》二十篇。”注曰：“名佼，鲁人，秦相，商君师之。鞅死，佼逃入蜀。”案《尸子广泽篇》云：“墨子贵兼，孔子贵公，皇子贵衷，田子贵均，列子贵虚，料子贵别，囿其学之相非也数世矣，而已皆弇於私也。天、帝、后、皇、辟、公、弘廓、闳、博、介、忳、夏、幕、蒙、赎、昄，皆大也，十有馀名而实一也。若使兼、公、虚、均、衷、平、易、别囿一实也，则无相非也。”以其数字皆训为大，故引之也。周公作诂，必以始也、君也、大也居先者，始者，无先之称；君者，至尊之号；大则无所不包。故先言之。一曰：此三者天也，人也，地也。《易乾卦》云：“万物资始。”《坤卦》云：“直方大。”《老子》云：“域中有四大，王居其一焉。”故以此三者为先。乾、坤，相对之物，而以地在人後者，以人居天地之中，且尊尚人君，故进之。自此而下随便即言，无义例也。
　　幠、厖，有也。（二者又为有也。《诗》曰：“遂幠大东。”）
　　[疏]“幠、厖，有也”。○释曰：二者又为有，言大有也。成十六年《左传》云：“生民敦厖。言人生聚丰厚，大有也。○注“诗曰：遂幠大东”。○释曰：《鲁颂閟宫》文也。案今《诗》本作“遂荒”。此言“遂幠”者，所见本异也。或当在齐、鲁、韩《诗》。
　　迄、臻、极、到、赴、来、弔、艐、格、戾、怀、摧、詹，至也。（齐楚之会郊曰怀，宋曰届。《诗》曰“先祖于摧”。又曰“六日不詹”。詹、摧，皆楚语，《方言》云。○极，纪力切。弔音的。艐音宗。摧，昨雷切。）
　　[疏]“迄、臻”至“至也”。○释曰：迄者，自古至今也。《大雅生民》云：“以迄于今。”臻者，《诗邶风泉水》云：“遄臻于卫。”言疾至於卫也。极者，穷尽之至也。《乐记》云：“及夫礼乐之极乎天，而蟠乎地。”言礼乐之道，上至於天，下委於地也。到者，自远而至也。《大雅韩弈》云：“靡国不到。”赴者，趋而至也。《杂记》云：“凡赴於君。”来者，自彼至我也。《春秋经》曰：“祭伯来。”言至鲁也。弔者，《小雅天保》云：“神之弔矣。”艐读为届。届、格、戾、怀、摧、詹，皆方俗语。○注“齐楚”至“言云”。○释曰：云“齐楚之会郊曰怀，宋曰届”者，《方言》文。云“《诗》曰：先祖于摧”者，《大雅云汉》书。“又曰：六日不詹”者，《小雅采绿》文。云“詹、摧，皆楚语，《方言》云”者，案《方言》云：“徦（音驾）、[彳各]（古格字）、怀、摧、詹、戾、艐（古届字），至也。邠唐冀兖之间曰徦，或曰[彳各]，齐楚之会郊或曰怀。摧、詹、戾，楚语也。艐，宋语也。皆古雅之别语也，今则或同。”是也。
　　如、適、之、嫁、徂、逝，往也。（《方言》云：“自家而出谓之嫁，犹女出为嫁。”）
　　[疏]“如適”至“往也”。○释曰：皆谓造於彼也。如者，自我而往也。《春秋》公及大夫朝聘皆曰如。之者，《论语》云：“之一邦。”言又往一国也。適、嫁、徂、逝，皆方俗语。○注“《方言》”至“为嫁”。○释曰：案《方言》云：“嫁、逝、徂、適，往也。自家而出谓之嫁，犹女而出为嫁也。逝，秦晋语也。徂，齐语也。適，宋鲁语也。往，凡语也。”
　　赉、贡、锡、畀、予、贶，赐也。（皆赐与也。○畀，必寐切。予，羊汝切。）
　　[疏]“赉贡”至“赐也”。○释曰：皆谓赐与也。赉者，赐有功善人也。《书汤誓》曰：“予其大赉汝。”贡者，下与上也。《左传》齐桓责楚云：“尔贡包茅不入。”锡者，嘉赐也。《禹贡》云：“禹锡玄圭。”畀者，付与也。《诗鄘风干旄》云：“何以畀之？”予者，授与也。《小雅采菽》云：“天子所予。”贶者，惠赐也。《小雅彤弓》云：“中心贶之。”
　　仪、若、祥、淑、鲜、省、臧、嘉、令、类、綝、彀、攻、榖、介、徽，善也。（《诗》曰：“仪刑文王。”《左传》曰：“禁御不若。”诗曰：“永锡尔类”，“我车既攻”，“介人维藩”，“大姒嗣徽音”。省、綝、彀，未详其义。馀皆常语。○鲜，息浅切。省，先郢切。令，力政切。綝，敕金切。彀，古豆切。）
　　[疏]“仪若”至“善也”。○释曰：皆谓美善也。仪者，形象之善也。若者，惠顺之善也。祥者，李巡曰：“福之善也。”《书泰誓》云：“袭于休祥。”淑者，有德之善也。《诗曹风鸤鸠》云：“淑人君子。”鲜者，清洁之善。《邶风新台》云：“籧篨不鲜。”省、綝、彀，郭氏未详。臧者，功能之善也。《诗齐风》云：“射则臧兮。”嘉者，美之善也。《诗大雅抑篇》云：“无不柔嘉。”令者，《大雅卷阿》云：“令问令望。”类者，昭二十八年《左传》云：“勤施无私曰类。”攻者，坚致之善。榖者，养生之善。《诗小雅小明》云：“式榖以女。”介者，大善也。徽者，美善也。“○注《诗》曰”至“常语”。○释曰：“《诗》曰：仪刑文王”者，《大雅文王》篇文。云“《左传》曰：禁御不若”者，《左传》无全文。案文十八年说四凶云：“投诸四裔，以御螭魅。”宣三年传言：“铸鼎象物，故民入山林，不逢不若。”盖采合传文，故云“禁御不若”也。云“《诗》曰：永锡尔类”者，《大雅既醉》文。云“我车既攻”者，《小雅车攻》文。云“介人维藩”者，《大雅板》篇文。云“大姒嗣徽音”者，《思齐》文。云“馀皆常语”者，谓祥、淑、鲜、臧、嘉、令、榖，书传多有之，故云“皆常语”。
　　舒、业、顺，叙也。（皆谓次叙。）叙、业、顺、叙，绪也。（四者又为端绪。）
　　[疏]“舒业”至“绪也”。○释曰：叙谓次叙。舒者，展舒，徐缓有次也。业者，事有次叙也。顺者，不逆，有叙也。舒、业、顺、叙四者又为端绪，互相训也。
　　怡、怿、悦、欣、衎、喜、愉、豫、恺、康、媅、般，乐也。（皆见《诗》。○媅，丁含切。般，盘。乐，洛）
　　[疏]“怡怿”至“乐也”。○释曰：皆谓喜乐。怡者，和乐也。《小雅节南山》云：“既夷既怿。”怡、夷音义同。怿者，悦乐也。《商颂那》篇云：“亦不夷怿。”悦者，心乐也。《小雅都人士》云：“我心不说。”悦、说音义同。欣者，笑喜之乐也。《大雅凫鹥》云：“旨酒欣欣。”毛传云：“欣欣然乐也。”衎者，饮食之乐也。《小雅南有嘉鱼》云：“嘉宾式燕以衎。”喜者，《说文》云：“不言而悦也。”《小雅彤弓》云：“中心喜之。”愉者，安闲之乐也。《唐风山有枢》云：“他人是愉。”毛传云：“愉，乐也。”豫者，逸乐也。《小雅白驹》云：“逸豫无期。”恺者，康乐也。《小雅鱼藻》云：“岂乐饮酒。”康者，安乐也。《唐风蟋蟀》云：“无以大康。”媅者，乐之久也。《小雅鹿鸣》云：“和乐且湛。”又《卫风氓》篇云：“无与士耽。”郑笺云：“耽非礼之乐。”般者，游乐也，《周颂》篇名也。郑笺云：“般，乐也。”○注“皆见《诗》”。○释曰：按郭以《尔雅》之作多为释《诗》，且《诗》中备有此文，故云“皆见《诗》”。其实六经之中所训亦尔，但以《诗》、《书》之作，作非一人，故有音义虽同，而字形踳驳者：《诗》文作湛、耽，而此作媅；《诗》文作夷、说、岂（原缺）、槃，而此作怡、悦、恺、般之类。直以异人之作，故不同尔，无义例也。他皆放此。
　　悦、怿、愉、释、宾、协，服也。（皆谓喜而服从。）
　　[疏]“悦怿”至“服也”。○释曰：皆谓喜而服从也。悦、怿、愉者，皆喜乐而服也。释者，释去恨怨而服也。宾者，怀德而服也。《旅獒》云：“四夷咸宾。”协者，和合而服也。《左传》曰：“谋其不协。”
　　遹、遵、率、循、由、从，自也。（自犹从也。）遹、遵、率，循也。（三者又为循行。○遹音聿。）
　　[疏]“遹遵”至“循也”。○释曰：自亦从也，转互相训也。遹者，《大雅绵》篇云：“聿来胥宇。”遹、聿音义同。遵者，《周南汝坟》云：“遵彼汝坟。”率者，《大雅绵》篇云：“率西水浒。”循者，《顾命》云：“率循大卞。”由者，《曲礼》：“大夫、士出入君门，由闑右。”从者，《小雅何人斯》云：“伊谁云从。”遹、遵、率三者，又为循行。
　　靖、惟、漠、图、询、度、咨、诹、究、如、虑、谟、猷、肇、基、访，谋也。（国语曰：“询于八虞，咨于二虢，度于闳夭，谋于南宫，诹于蔡、原，访于辛、尹。”通谓谋议耳。如、肇所未详，馀皆见《诗》。○度，铎。趣，子须。）
　　[疏]“靖惟”至“谋也”。○释曰：皆谓谋议也。靖者，安谋也。《小雅小旻》云：“靖共尔位。”惟者，思谋也。漠者，舍人曰：心之谋也。《小雅小弁》云：“圣人莫之。”漠、莫音义同。图者，《大雅崧高》云：“我图尔居。”询、度、咨、诹者，《小雅皇皇者华》传云：“访问於善为咨。咨事为诹。咨事之难易为谋。咨礼义所宜为度。亲戚之谋为询。”究者，《小雅小弁》云：“不舒究之。”虑者，计谋也。谟者，大谋也。《大雅》云：“訏谟定命。”猷者，以道而谋也。《大雅文王》云：“厥猷翼翼。”猷、犹音义同。肇者，《大雅江汉》云：“肇敏戎公。”基者，君子作事谋始也。访者，谋政事也。○注“《国语》”至“见《诗》”。○释曰：云“《国语》曰：询於八虞，咨於二虢，度於闳夭，谋於南宫，诹於蔡、原，访於辛、尹”者，是《晋语》胥臣对文公辞，说文王之即位也。韦氏解云：“八虞，周八士，皆在虞官。二虢，文王弟虢仲、虢叔。南宫，南宫括也。蔡，蔡公。原，原公。辛，辛甲。尹，尹逸。皆周大史也。”
　　典、彝、法、则、刑、范、矩、庸、恒、律、戛、职、秩，常也。（庸、戛、、职、秩义见《诗》、《书》，馀皆谓常法耳。○彝音夷。）
　　[疏]“典彝”至“常也”。○释曰：皆谓常礼法也。典、刑者，《诗大雅荡》篇云：“尚有典刑。”彝者，《洪范》云：“彝伦攸叙。”法、则者，《天官冢宰》：“以八法治官府，．．．．．．以八则治都鄙。”郑注云：“邦国官府谓之礼法，常所守以为法式也。”“则亦法也。典、法、则所用异，异其名也。”范者，模法之常也。矩者，度方有常也。庸者，《书皋陶谟》云：“自我五礼有庸哉！”恒，久之常也。《汤诰》云：“若有恒性。”律者，常法也。戛者，《康诰》云：“不率大戛。”职者，主之常也。秩者，《商颂烈祖》云：“有秩斯祜”。
　　柯、宪、刑、范、辟、律、矩、则，法也。（《诗》曰：“伐柯伐柯，其则不远。”《论语》曰：“不逾矩。”）
　　[疏]“柯宪”至“法也”。○释曰：此亦谓常法，转互相训。柯者，执以取法也。宪者，《大雅桑扈》云：“百辟为宪。”辟，罪法也。刑、范、律、矩、则皆谓常法也。○注“《诗》曰”至“逾矩”。○释曰：云“《诗》曰：伐柯伐柯，其则不远”者，《豳风伐柯》文。云“《论语》曰：不逾矩”者，《为政》文。
　　辜、辟、戾，辠也。（皆刑罪。○辟，婢亦切。辜音孤。辠音罪）
　　[疏]“辜、辟、戾、辠也”。○释曰：皆谓刑罪也。辜者，《书仲虺之诰》云：“罔不惧于非辜。”辟者，《吕刑》云：“墨辟疑赦。”戾者，《大雅抑》篇云：“亦维斯戾。”罪古今字也。《说文》云：“辠，犯法也。从辛，从自。言辠人蹙鼻，苦辛之忧。秦以辠似皇，改为罪。”取非人自投於网。自，古文以为鼻。
　　黄发、齯齿、鲐背、耇、老，寿也。（黄发，发落更生黄者。齯齿，齿堕更生细者。鲐背，背皮如鲐鱼。耇犹耆也。皆寿考之通称。○齯音倪。鲐音台。耇音狗。）
　　[疏]“黄发”至“寿也”。○释曰：皆寿考之通称也。黄发者，舍人曰：黄发，老人发白复黄也。郭云：“黄发，发落更生黄者。”齯齿者，《说文》云：“齯，老人儿齿也。”郭云：“齿堕更生细者。”《鲁颂閟宫》云：“既多受祉，黄发儿齿。”郑笺云：“儿齿亦寿徵。”鲐背者，舍人曰：老人气衰，皮肤消瘠，背若鲐鱼。郭云：“鲐背，背皮如鲐鱼。”刘熙《释名》云：“九十曰鲐背，背有鲐文。”《大雅行苇》云：“黄耇台背。”毛传云：“台背，大老也。”郑笺云：“台之言鲐也。大老则背有鲐文。”《方言》云：“秦晋之郊，陈兖之会，谓老曰耇鲐。”耇者，郭云：“耆也。”《方言》云：“燕代北鄙，谓耇为梨。”郭彼注云：“梨，面色似冻梨也。”舍人曰：耇，觏也。血气精华觏竭，言色赤黑如狗矣。孙炎曰：“耇面如冻梨，色似浮垢，老人寿徵也。”老者，《说文》云：“七十曰老。从人、毛、匕。言须发变白也。”
　　允、孚、亶、展、谌、诚、亮、询，信也。（《方言》曰：“荆吴淮汭之间曰展，燕岱东齐曰谌，宋卫曰询。”亦皆见《诗》。○亶，丁简切。谌，市林切。）
　　[疏]“允孚”至“信也”。○释曰：皆谓诚实不欺也。○注“《方言》”至“见诗”。○释曰：案《方言》云：“允、訦（音谌）、恂（音询）、展、谅（音亮）、穆，信也。齐鲁之间曰允，燕岱东齐曰訦，宋卫汝颍之间曰恂，荆吴淮汭之间曰展，西瓯毒屋黄石野之间曰穆，众信曰谅，周南、召南、卫之语也。”云“亦皆见《诗》”者，《鄘风定之方中》云：“终然允臧。”《大雅文王》云：“万邦作孚。”《小雅祈父》云：“亶不聪。”《鄘风君子偕老》云：“展如之人兮。”《大雅荡》篇云：“其命匪谌。”诚者，复言之复也。《鄘柏舟》云：“不谅人只。”《郑风溱洧》云：“洵訏且乐。”谌、亮、谅、询、洵，音义同。
　　展、谌、允、慎、亶，诚也。（转相训也。《诗》曰：“慎尔优游。”）
　　[疏]“展谌”至“诚也”。○释曰：皆谓至诚，转相训也。○注“《诗》曰：慎尔优游”。○释曰：《小雅白驹》文。
　　谑浪笑敖，戏谑也。（谓调戏也。见《诗》）
　　[疏]“谑浪”至“谑也”。○释曰：《诗》曰“谑浪笑敖”者，不敬之戏谑也。舍人曰：谑，戏谑也。浪，意明也。笑，心乐也。敖，意舒也。戏笑，邪戏，谑笑之貌。郭云“谓调戏也。见《诗》”者，此《邶风终风》文。
　　粤、于、爰，曰也。（《书》曰：“土爰稼穑。”《诗》曰：“对越在天”，“王于出征”。）爰、粤，于也。（转相训。○粤音曰。）
　　[疏]“粤于”至“于也”。○释曰：皆谓语辞发端，转互相训也。《说文》云：“曰从开口，象气出於口也。”○注“《书》曰”至“出征”。○释曰：“云“《书》曰：土爰稼穑”者，《周书洪范》文。云“诗曰：对越在天”者，《周颂清庙》文。云“王于出征”者，《小雅六月》文。
　　爰、粤、于、那、都、繇，於也。（《左传》曰：“弃甲则那。”那犹今人云那那也。《书》曰：“皋陶曰：都。”繇，辞。於，乎。皆语之韵绝。○繇音由。於音乌。）
　　[疏]“爰粤”至“於也”。○释曰：“皆语之韵绝，叹辞也。爰、粤于三者又为於乎。○注“《左传》”至“韵绝”。○释曰：云“《左传》曰：弃甲则那”者，宣二年华元答讴者辞也。云“《书》曰：皋陶曰都”者，《虞书皋陶谟》文也。云“繇，辞”者，繇卦兆之辞也。云“於乎”者，《周颂维天之命》云：“於乎不显。”是也。
　　[合攵]、郃、盍、翕、仇、偶、妃、匹、会，合也。（皆谓对合也。○[合攵]音阁。郃，合。盍，胡腊切。妃音配。）
　　[疏]“[合攵]郃”至“合也”。○释曰：皆谓对合也。[合攵]者，《说文》云：“合会也。”郃者，和合也。盍者，众合也。《易豫卦九四》云：“勿疑朋盍簪。”翕者，敛合也。《书皋陶谟》云：“翕受敷施。”仇者，《左传》曰：“怨耦曰仇。”偶者，相对合也。《左传》曰：“大都耦国。”妃者，嘉耦曰妃。匹者，配合也。《大雅文王有声》云：“作丰伊匹。”会者，集合也。《周礼》曰：“时见曰会。
　　仇、雠、敌、妃、知、仪，匹也。（《诗》云：“君子好仇”，“乐子之无知”，“实维我仪”。《国语》亦云：“丹朱凭身以仪之。”雠犹俦也。《广雅》云：“雠，辈也。）
　　[疏]“仇雠”至“匹也”。○释曰：皆谓匹合也。仇者，孙炎云：“相求之匹。”雠者，俦、侣、辈、类之匹也。敌者，相当之匹也。妃，合耦之匹也。○注“《诗》云”至“辈也”。○释曰：云“《诗》云：君子好仇”者，《周南关睢》文。云“乐子之无知”者，《桧风隰有苌楚》文。云“实维我仪”者，《鄘柏舟》文也。云“《国语》亦云：丹朱冯身仪之”者，案《周语》惠王十五年，有神降于莘，王问於内史过曰：“今是何神也？”对曰：“昔昭王娶於房，曰房后，实有爽德，协于丹朱，丹朱冯身以仪之，生穆王焉。实临昭周之子孙而祸福之，夫神一不远徙迁若。由是观之，其丹朱乎！”韦氏解云：“冯，依也。仪，匹也。言房后之行有似丹朱，丹朱冯依其身而匹偶之，生穆王焉。”
　　妃、合、会，对也。（皆相当对。）妃，媲也。（相偶媲也。○媲，普计切。）
　　[疏]“妃合”至“媲也”。○释曰：此三者又为当对，妃又为媲，谓相偶媲也。
　　绍、胤、嗣、续、纂、緌、绩、武、系，继也。（《诗》曰：“下武维周。”緌见《释水》。馀皆常语。○纂，子管切。）
　　[疏]“绍胤”至“继也”。○释曰：皆联继不绝也。绍者，《大雅抑》篇云：“弗念厥绍。”胤者，《大雅既醉》云：“永锡祚胤。”嗣者，《周颂酌》篇云：“载用有嗣。”续者，《小雅斯干》云：“似续妣祖。”纂者，《鲁颂閟宫》云：“缵禹之绪。”緌、武见注。绩者，《陈风东门之扮》云：“不绩其麻。”系者，系属之继。《易》曰：“系小子，失丈夫。”○注“《诗》曰”至“常语”。○释曰：云“《诗》曰：下武维周”者，《大雅下武》文。云“緌见《释水》”者，彼云：“汎汎杨舟，绋缡维之。绋，綷也。缡，緌也。”是矣。
　　忥、谥、溢、蛰、慎、貉、谧、顗、頠、密、宁，静也。（忥、顗、頠，未闻其义。馀皆见《诗传》。○音戏。谥音侍。貉音陌。谧音密。顗音拟。頠，鱼毁切。）
　　[疏]“谥”至“静也”。○释曰：皆安静也。谥者，人死将葬，诔列其行而作之也。溢者，盈溢者宜静。《周颂维天之命》云：“假以溢我。”蛰者，藏伏静处也。《易》曰：“龙蛇之蛰。”慎者，谨静也。《大雅》云：“淑慎尔止。”貉者，静定也。《大雅皇矣》云：“貊其德音。”郑笺云：“德政应和曰貊。”谧者，《说文》云：“静语也。”密者，《周颂昊天有成命》云：“夙夜基命宥密。”宁者，《周颂良耜》云：“妇子宁止。”
　　陨、磒、湮、下、降、坠、摽、蘦，落也。（磒犹陨也。方俗语有轻重耳。湮，沈落也。摽、蘦见《诗》。○陨，于闵切。磒于敏切。摽，婢眇切。蘦音零。）
　　[疏]“陨磒”至“落也”。○释曰：皆谓堕落也。陨者，《说文》云：“从高坠也。”《易》曰：“有陨自天。”磒者，石落也。郭云：“磒犹陨也。方俗语有轻重耳。”湮，沈落也。下者，自上而落也。降即下也。《曲礼》谓羽鸟死曰降。坠者，《说文》曰：“从高堕也。”《左传》曰：“弗敢失坠。”摽者，《召南》云：“摽有梅。”蘦者，《说文》云：“草曰蘦，木曰落。”此对文尔。散而言之，他物之落亦言蘦。《鄘风定之方中》云：“灵雨既零。”蘦、零音义同。
　　命、令、禧、畛、祈、请、谒、讯、诰，告也。（禧未闻。《礼记》曰：“畛於鬼神。”○令，力政切。畛，稹。告，谷。）
　　[疏]“命令”至“告也”。○释曰：皆谓告谕也。命者，使告也。《诗唐风扬之水》云：“我闻有命。”令，发号以告也。《论语》云：“其身正，不令而行。”畛者，致告也。祈者，求告也。《书召诰》云：“祈天永命。”请者，言告也。婚礼五曰请期。谒者，告白也。《月令》曰：“谒於天子。”讯者，告问也。《诗》云：“歌以讯之。”诰者，布告也。《书大诰》、《洛诰》之类是也。○注“《礼记》曰：畛於鬼神”。○释曰：下《曲礼》文
　　永、悠、迥、违、遐、逷、阔，远也。（《书》曰：“逷矣西土之人。”○迥，户顶切。逷音惕）永、悠、迥、远，遐也。（遐亦远也，转相训。）
　　[疏]“永悠迥违”至“遐也”。○释曰：皆谓辽远也。永者，长远也。《周南汉广》云：“江之永矣。”悠者，《小雅渐渐之石》云：“山川悠远。”迥者，《大雅》云：“泂酌彼行潦。”迥、泂音义同。远者，离远也。《召南殷其雷》云：“何斯违斯。”遐者，《大雅旱麓》云：“遐不作人。”逷者，古文逖也。阔者，相疏远也。《邶风击鼓》云：“于嗟阔兮。”永、悠、迥、远四者，又远，遐也；遐亦远也。转相训尔。○注“《书》曰：逷矣西土之人”。○释曰：《周书牧誓》文也。
　　亏、坏、圮、垝，毁也。（《书》曰：“方命圮族。”《诗》曰：“乘彼垝垣。”亏通语耳。○坏音怪。圮，房美切。垝音鬼。）
　　[疏]“亏怀”至“毁也”。○释曰：皆谓毁败也。亏者，损毁。《祭义》云：“不亏其体。”坏者，人毁也，音怪；一云自毁也，乎怪切。圮者，岸毁也。《书》叙曰：“祖乙圮于耿。”垝，是毁垣也。○注“《书》曰”至“语耳”。○释曰：云“书曰：方命圮族”者，《尧典》文。孔安国云：“圮，毁；族，类也。言鲧性狠戾，好比方名，命而行事，辄毁败善类。”云“《诗》曰：乘彼垝垣”者，《卫风氓》篇文也。
　　矢、雉、引、延、顺、荐、刘、绎、尸、旅，陈也。（《礼记》曰：“尸，陈也。”雉、顺、刘皆未详。）
　　[疏]“矢雉”至“陈也”。○释曰：皆谓敷陈也。矢者，《书》叙云：“皋陶矢厥谟。”引者，伸陈也。延，铺陈也。荐者，馔陈也。绎者，复陈也。《周颂赉》篇云：“时周之命於绎思。”尸者，主陈也。旅者，谓布陈也。《大雅宾之初筵》云：“殽核维旅。”○注“《礼记》曰：尸，陈也”。○释曰：《郊特牲》文。
　　尸、职，主也。（《左传》曰：“杀老牛，莫之敢尸。”《诗》曰：“谁其尸之。”又曰：“职为乱阶。”）
　　[疏]“尸、职，主也”。○释曰：皆谓为之主宰也。○注“《左传》”至“乱阶”。○释曰：云“《左传》曰：杀老牛莫之敢尸”者，成十七年传云：晋栾书、中行偃遂执公焉。召韩厥，韩厥辞，曰：“昔吾畜於赵氏。孟姬之谗，吾能违兵。古人有言曰：‘杀老牛，莫之敢尸。’而况君乎！二三子不能事君，焉用厥也？”是其事。云“《诗》曰：谁其尸之”者，《召南采蘋》文。“又曰：职为乱阶”者，《小雅巧言》文。
　　尸，寀也。（谓寀也。）寀、寮，官也。（官地为寀，同官为寮。○寀，七代反。）
　　[疏]“尸寀”至“官也”。○释曰：寀谓寀地。主事者必有寀地。寀，采也，采取赋税以供己有。寀地及言同寮者，皆谓居官者也。○注“官地”至“为寮”。○释曰：云“官地为寀”者，《礼运》云：“大夫有采以处其子孙。”是也。云“同官为寮”者，《左传》文七年荀林父告先蔑之辞也。
　　绩、绪、采、业、服、宜、贯、公，事也。（《论语》曰：“仍旧贯。”馀皆见《诗》、《书》。）
　　[疏]“绩绪”至“事也”。○释曰：皆事为也。绩者，功事也。《商颂》云：“设都于禹之绩。”绪者，事业也。《鲁颂閟宫》云：“缵大王之绪。”采者，《皋陶谟》云：“亮采有邦。”业者，学人所有事。《书周官》云：“业广惟勤。”服者，《周南关睢》云：“寤寐思服。”宜者，宜其事也。《大雅凫鹥》云：“公尸来燕来宜。”贯者，《魏风硕鼠》云：“三岁贯女。”公者，《周颂酌》篇云：“实维尔公允师。”○注“《论语》曰：仍旧贯”。○释曰：《先进》篇云：“鲁人为长府。闵子骞曰：‘仍旧贯，如之何？何必改作？’”是也。
　　永、羕、引、延、融、骏，长也。（宋卫荆吴之间曰融。羕所未详。○羕音样。）
　　[疏]“永羕”至“长也”。○释曰：《说文》云：“长，久远也。”《方言》云：“施於众长谓之永。”引者，《汉书律历志》云：“十丈为引，引者信也。”颜师古曰：“信读曰伸，言其长。”延者，《方言》云：“延，年长也，凡施於年者谓之延。”又宋卫荆吴之间曰融。”骏者，长大也。
　　乔、嵩、崇，高也。（皆高大貌。《左传》曰：“师叔，楚之崇也。”）崇，充也。（亦为充盛。）
　　[疏]“乔嵩”至“充也”。○释曰：皆高大貌。乔，《周颂般》篇云：“堕山乔岳。”《释山》云：“山大而高，崧。”嵩、崧音义同。崇者，高贵也，亦为充盛。《乐记》云：“复缀以崇。”○注“《左传》曰：师叔，楚之崇也”。○释曰：宣十二年传文也。杜注云：“师叔，潘[九亚]，为楚人所崇贵。”
　　犯、奢、果、毅、[克刂]、捷、功、肩、堪，胜也。（陵犯、夸奢、果毅，皆得胜也。《左传》曰：“杀敌为果。”肩即克耳。《书》曰：“西伯堪黎。”○毅音义。）
　　[疏]“犯奢”至“胜也”。○释曰：皆谓得胜也。舍人曰：“肩，强之胜也。”孙炎曰：“戡，胜之胜也。”陵犯、夸奢、杀敌为果、致果、为义、克杀、捷获、有功、肩克、堪任，是皆得胜也。○注“《左传》”至“堪黎”。○释曰：云“《左传》曰：杀敌为果”者，宣二年君子辞也。云“《书》曰：西伯堪黎”者，《商颂》篇名也。
　　胜、肩、戡、刘、杀，克也。（转相训耳。《公羊传》曰：“克之者何杀之也。”○戡音堪。）
　　[疏]“胜肩”至“克也”。○释曰：克亦胜也。《诗周颂敬之》云：“佛时仔肩。”克也。又为杀也。皆谓得胜而杀之。转互相训耳。○注“《公羊》”至“之也”。○释曰：《公羊》者，在隐元年。经曰：“夏五月，郑伯克段于鄢。”传曰：“克之者何？杀之也。”
　　刘、狝、斩、刺，杀也。（《书》曰：“咸刘厥敌。”秋猎曰狝，应杀气也。《公羊传》曰：“刺之者何？杀之也。”○狝，鲜。刺，次。）
　　[疏]“刘狝”至“杀也”。○释曰：《说文》云：“杀，戮也。”斩者，文二年《左传》曰：“狼曋取戈以斩囚。”馀皆具注。○注“《书》曰”至“之也”。○释曰：“书曰：咸刘厥敌”者，《周书君奭》文。云“秋猎为狝”者，《释天》文。云“应杀气也”者，言秋气肃杀，故名“秋猎为狝”。《大司马》云：“中秋教治兵，遂以狝田”是也。云“《公羊传》曰：刺之者何？杀之也”者，僖二十七年传文也。经云：“公子买戍卫，不卒戍，刺之。”故传云此也。
　　亹亹、蠠没、孟、敦、勖、钊、茂、劭、勔，勉也。（《诗》曰：“亹亹文王。”蠠没犹黾勉。《书》曰：“茂哉茂哉。”《方言》云：周郑之间相劝勉为勔钊。孟未闻。○亹音尾。蠠音密。钊音招。劭音邵。勔音泯。）
　　[疏]“亹亹”至“勉也”。○释曰：皆谓劝勉也。敦者，厚相勉也。勖者，《邶风燕燕》云：“以勖寡人。”劭者，勉力也。馀皆见注。○注“《诗》曰”至“未闻”。○释曰：云“《诗》曰：亹亹文王”者，《大雅文王》文也。言勉勉乎不倦，文王之勤，用明德也。云“蠠没犹黾勉”者，以其声相近，方俗语有轻重耳。《邶风谷风》云：“黾勉同心。”云“《书》曰：茂哉茂哉”者，《皋陶谟》文也。《书》作懋。茂、懋古今字也。云“《方言》云”以下者，案彼云：“钊、薄，勉也。秦晋曰钊，或曰薄，故其鄙语曰：‘薄努犹勉努也。’南楚之外曰薄努。自关而东，周郑之间曰勔钊，齐鲁曰勖兹。”是也。
　　骛、务、昏、睯，强也。（驰骛事务皆曰勉强。《书》曰：“不昏作劳”，“睯不畏死”。○骛音务。睯音闵。强，其丈切。）
　　[疏]“骛务”至“强也”。○释曰：皆谓自勉强也。骛谓驰骛。务谓先务。二者皆以力勉强。孙炎曰：昏，夙夜之强也。○注“《书》曰”至“畏死”。○释曰：云“《书》曰：不昏作劳”者，《盘庚》文。云“睯不畏死”者，《康诰》文。

　　卬、吾、台、予、朕、身、甫、余、言，我也。（卬犹姎也，语之转耳。《书》曰：“非台小子。”古者贵贱皆自称朕。《礼记》曰：“授政任功，曰‘予一人’”，“畛於鬼神，曰‘有某甫’。”言，见《诗》。○卬，五刚切。台音怡。下同。）
　　[疏]“卬吾”至“我也”。○释曰：我者，施身自谓也。此皆我之别称也。卬者，郭云：“卬犹姎也。语之转耳。”《说文》云：“女人称我曰姎。”由其语转，故曰卬。《邶风匏有苦叶》云：“人涉卬否。”吾者，孔子曰：“吾自卫反鲁。”身者，我之躬也。余者，《邶谷风》云：“伊余来塈。”馀皆见注。○注“书曰”至“见《诗》”。○释曰：云“《书》曰：非台小子”者，《汤誓》文。云：“古者贵贱皆自称朕”者，《大禹谟》云：帝曰：“朕宅帝位。”禹曰：“朕德罔克。”屈原亦云：“朕皇考曰伯庸。”是贵贱皆自称朕。《史记》秦始皇二十六年定为至尊之称。汉因不改，以迄於今。云“《礼记》云：授政任功曰予一人。畛於鬼神曰有某甫”者，皆下《曲礼》文。云“言见《诗》者，《周南葛覃》云：“言告师氏，言告言归。”是也。
　　朕、余、躬，身也。（今人亦自呼为身。）
　　[疏]“朕、余、躬，身也”。○释曰：身即我也。郭云：“今人亦自呼为身。”舍人曰：“余，谦卑之身也。”孙炎曰：“余，舒迟之身也。”僖九年《左传》云：齐侯曰：小白余。杜注云：“小白，齐侯名；余，身也。”《邶谷风》云：“我躬不阅。”
　　台、朕、赉、畀、卜、阳，予也。（赉、卜、畀，皆赐与也。与犹予也，因通其名耳。《鲁诗》曰：“阳如之何。”今巴濮之人自呼阿阳。○畀，必二切。阳音晹。予音与。）
　　[疏]“台朕”至“予也”。○释曰：予即与也。皆谓赐与。台者，遗与也，读与贻同。朕者，我与之也。赉、畀、卜皆赐与也。《说命》云：“梦帝赉予良弼。”《鄘风干旄》云：“何以畀之。”《小雅天保》云：“君曰卜尔，万寿无疆。”○注“与犹”至“阿阳”。○释曰：云“与犹予也，因通其名耳”者，《说文》云：“与，党与也。”“予，推予前人也。象两手相与之形。”今经典多以“与”为“推予”，故云因通其名耳。云“《鲁诗》云：阳如之何”者，《汉书艺文志》云：鲁申公为诗训故，是为《鲁诗》。其经云“阳如之何”，申公以阳为予，故引之。云“今巴濮之人自呼阿阳”者，以时验而言也。
　　肃、延、诱、荐、餤、晋、寅、荩，进也。（《礼记》曰：“主人肃客。”《诗》曰：“乱是用餤”，“王之荩臣”。《易》曰：“晋，进也。”寅，未详。○餤音淡。荩音烬。）
　　[疏]“肃延”至“进也”。○释曰：皆谓进道。延者，引而进之。《射义》云：“子路出延射。”诱者，道而进之也。《召南野有死麕》云：“吉士诱之。”荐者，进献也。《月令》云：“先荐寝庙。”馀皆见注。○注“礼记”至“进也”。○释曰：云“礼记曰：主人肃客”者，上《曲礼》文也。郑注云：“进客谓道之。”云“《诗》曰：乱是用餤”者，《小雅巧言》文。云“王之荩臣”者，《大雅文王》文。云“《易》曰：晋，进也”者，《晋卦》彖辞也。
　　羞、饯、迪、烝，进也。（皆见《诗》、《礼》）
　　[疏]“羞饯”至“进也”。○释曰：谓进与也。羞者，《曲礼》云：“闻子有客使某羞。”饯者，进饮食之名也。迪者，以道而进也。烝者，《周颂丰年》云：“烝畀祖妣。”
　　诏、亮、左、右、相，导也。（皆谓教导之。）诏、相、导、左、右、助，勴也。（谓赞勉。）亮、介、尚，右也。（绍介、劝尚，皆相佑助。）左、右，亮也。（反覆相训，以尽其义。○相，息亮切。勴音虑。）
　　[疏]“诏亮”至“亮也”。○释曰：诏者，《大宗伯》云：“诏相王之大礼。”亮者，《大雅大明》云：“凉彼武王。”左、右者，《周南关睢》云：“左右流之。”相者，《乡饮酒》云：“相者二人。”此皆谓教导之也。教导即赞勉也，故又为勴。《说文》云：“勴，助也。”不以力助，以心助也。郭云：“绍介、劝尚，皆相佑助。”孙炎曰：“介者，相助之义。如人之左右手，故以介为左右也。”《大雅生民》云：“攸介攸止。”故转为右。左、右即亮也，亦皆谓佐助。反覆相训，以尽其义。亮、凉音义同。
　　缉熙、烈、显、昭、晧、颎，光也。（诗曰：“学有缉熙于光明。”又曰：“休有烈光。”○颎，古迥切。）
　　[疏]“缉熙”至“光也”。○释曰：显者，光明也。《大雅假乐》云：“显显令德。”说文云：“昭，日明也。”《大雅云汉》云：“昭回于天。”皓者，亦日光也。颎，火光也。《小雅无将大车》云：“不出于颎。”○注“《诗》曰”至“烈光”。○释曰：云“学有缉熙于光明”者，《周颂敬之》文。又曰“休有烈光”，《周颂载见》文。
　　劼、巩、坚、笃、掔、虔、胶，固也。（劼、虔皆见《诗》、《书》。《易》曰：“巩用黄牛之革，固志也。”掔然亦牢固之意。○劼，苦黠切。掔音牵。）
　　[疏]“劼巩”至“固也”。○释曰：皆牢固也。劼者，确固也。巩者，《说文》云：“以革有所束也。”坚者，刚強之固也。《论语》云：“不曰坚乎，磨而不磷。”笃者，厚也。物厚者牢固。掔者，掔亦牢固之意。虔者，恭之固也。胶者，所以固物。《小雅隰桑》云：“德音孔胶。”○注“劼虔”至“志也”。○释曰：云“劼、虔皆见《诗》、《书》”者，《酒诰》云：“劼毖殷献臣。”《大雅韩弈》云：“虔共尔位。”云“《易》曰：巩用黄牛之革，固志也”者，案《革卦》云：“初九：巩用黄牛之革。”《遯卦六二象》曰：“执用黄牛，固志也。”文与此异。然则郭云“固志”者，所以释《革卦》之“巩”，非谓《遯》之“固志”。
　　畴、孰，谁也。（《易》曰：“畴离祉。”○畴，直留切。）
　　[疏]“畴、孰，谁也”。○释曰：皆谓语辞，不为义也。又犹言谁人也。《论语》云：“君孰与不足。”《陈风墓门》云：“谁昔然矣。”○注“《易》曰：畴离祉”。○释曰：《否卦九四》爻辞也。
　　暀暀、皇皇、藐藐、穆穆、休、嘉、珍、褘、懿、铄，美也。（自“穆穆”已上皆美盛之貌。其馀常语。○暀音旺。藐音邈。褘音衣。）
　　[疏]“暀暀”至“美也”。○释曰：皆谓美盛也。少仪云：“祭祀之美，齐齐皇皇。”郑玄云：“皇皇读如归往之往。”彼言皇皇，则此暀暀也。《少仪》又云：“言语之美，穆穆皇皇。”《曲礼》云：“天子穆穆，诸侯皇皇。”郑注皆云：“行容止之貌”。然则皇皇、穆穆者，皆言语容止之美盛也。《大雅崧高》云：“既成藐藐。”毛传云：“藐藐，美貌。”休者，《大禹谟》云：“戒之用休。”又曰：“嘉乃丕绩。”《儒行》云：“席上之珍以待聘。”褘者，叹美也。懿者，《周颂时迈》云：“我求懿德。”铄者，《周颂酌》篇：“於铄王师。”是皆谓美之常语尔。
　　谐、辑、协，和也。（《书》曰：“八音克谐。”《左传》曰：“百姓辑睦。”）关关、噰噰，音声和也。（皆鸟鸣相和。）勰、燮，和也。（《书》曰：“燮友柔克。”○辑，集。噰，於恭反。勰音协。）
　　[疏]“谐辑”至“和也”。○释曰：皆谓和同。协者，《说文》云：“众之同和也。”关关、噰噰者，皆鸟鸣音声相和也。《周南关雎》云：“关关雎鸠。”《邶风匏有苦叶》云：“噰噰鸣雁。”勰即古文协字。○注“《书》曰”至“柔克”。○释曰：云“《书》曰：八音克谐”，《虞书舜典》文。云“《左传》曰：百姓辑睦”者，案僖十五年及成十六年皆云：“群臣辑睦。”其是乎！云“《书》曰：燮友柔克”者，《周书洪范》文
　　从、申、神、加、弼、崇，重也。（随从、弼辅、增崇，皆所以为重叠。神所未详。○重，直龙切。）
　　[疏]“从申”至“重也”。○释曰：随从、申重、加弼、弼辅、崇充，皆所以为重叠也。《大雅凫鷖》云：“福禄来崇。”
　　觳、悉、卒、泯、忽、灭、罄、空、毕、罄、歼、拔、殄，尽也。（觳，今直语耳。忽然，尽貌。今江东呼厌极为罄。馀皆见《诗》。○觳音学。罄，苦计切。歼音尖。）
　　[疏]“觳今”至“见《诗》”。○释曰：此皆谓终尽。觳，今直语耳。忽然，尽貌。《左传》曰：“皋陶庭坚不祀忽诸。”云“今江东呼厌极为罄”者，以时验而言也。《说文》云：“器中尽也。”云“馀皆见《诗》”者，悉者，《说文》云：“详尽也。”卒者，终尽也。《卫风日月》云：“畜我不卒。”泯者，灭尽也。《大雅桑柔》云：“靡国不泯。”灭，绝尽也。《小雅正月》云：“宁或灭之。”罄者，《说文》云：“器中空也。”《小雅蓼莪》云：“瓶之罄矣。”空者，《小雅大东》云：“杼柚其空。”毕者，《小雅无羊》云：“毕来既升。”歼者，舍人曰：“众之尽也。”《秦风黄鸟》云：“歼我良人。”拔者，搴除使尽也。殄者，《诗》云：“邦国殄瘁。”
　　苞、芜、茂，丰也。（苞丛、繁芜，皆丰盛。）
　　[疏]“苞、芜、茂，丰也”。○释曰：皆丰盛也。苞者，草木丛生也。《禹贡》云：“草木渐苞。”芜者，繁芜也。《洪范》云：“庶草蕃庑。”芜、庑音义同。茂者，茂盛也。《小雅天保》云：“如松柏之茂。”
　　揫、敛、屈、收、戢、蒐、裒、鸠、楼，聚也。（《礼记》曰：“秋之言揫，揫，敛也。”春猎为蒐，蒐者，以其聚人众也。《诗》曰：“屈此群丑”，“原隰裒矣”。《左传》曰：“以鸠其民。”楼犹今言拘楼，聚也。○揫，子由切。蒐音搜。）
　　[疏]“揫敛”至“聚也”。○释曰：皆会聚也。敛者，率聚也。《礼记大学》曰：“百乘之家，不畜聚敛之臣。”收者，《周颂维天之命》云：“我其收之。”戢者，藏聚也。《周颂时迈》云：“载戢干戈。”馀皆见注。○注“《礼记》”至“聚也”。○释曰：云“礼记曰：秋之言揫，揫，敛也”者，《乡饮酒义》文。云“春猎为蒐，蒐者，以其聚人众也”，“春猎为蒐”，《释天》文也。云“《诗》曰：屈此群丑”者，《鲁颂泮水》文。云“原隰裒矣”者，《小雅常棣》文。云“《左传》曰：以鸠其民”者，隐八年文。云“楼犹今言拘楼，聚也”者，以时验而言也。
　　肃、齐、遄、速、亟、屡、数、迅，疾也。（《诗》曰：“仲山甫徂齐。”○遄音船。亟，欺冀切。数音朔。）
　　[疏]“肃齐”至“疾也”。○释曰：皆谓急疾也。肃者，《召南小星》云：“肃肃宵征。”毛传云：“肃肃，疾貌。”齐者，壮疾也。遄者，《邶风泉水》云：“遄臻于卫。”速者，《论语》云：“无欲速。”亟者（欺冀切），《论语》曰：“好从事而亟失时。”一云亟（居力切）。《大雅灵台》云：“匪亟其欲。”屡者，《小雅巧言》云：“君子屡盟。”数者，《祭义》云：“祭不欲数。”迅者，疾走也。《论语》云：“迅雷风烈必变。”○注“《诗》曰：仲山甫徂齐”。○释曰：《大雅烝民》文。
　　寁、骏、肃、亟、遄，速也。（《诗》曰：“不寁故也。”骏犹迅速，亦疾也。○寁音昝。亟，居力切。）
　　[疏]“寁骏”至“速也”。○释曰：速亦疾也。肃、亟、遄，转相训耳。骏者，犹迅也。《礼记大传》云：“逡奔走。”骏、逡音义同。郑注云：“疾奔走，言劝事也。”○注“诗曰：不寁故也”。○释曰：《郑风遵大路》文。
　　壑、阬阬、滕、徵、隍、漮，虚也。（壑，谿壑也。阬阬，谓阬堑也。隍，城池无水者。《方言》云：“漮之言空也。”皆谓丘墟耳。滕，徵未详。○阬音坑。漮音康。）
　　[疏]“壑阬”至“虚也”。○释曰：皆谓空虚也。壑者，谿壑也。《大雅韩弈》云：“实墉实壑。”阬阬者，坎陷之虚也。但重言耳。隍者，城池无水者。《易》曰：“城复于隍。”漮者，注引《方言》云：“康之言空也。”彼注云：“漮窘，空貌。”亦丘墟之空无。《小雅宾之初筵》云：“酌彼康爵。”郑笺云：“康，虚也。”漮、康音义同。
　　黎、庶、烝、多、丑、师、旅，众也。（皆见《诗》。）
　　[疏]“黎庶”至“众也”。○释曰：皆谓众夥也。注云“皆见《诗》”者，《大雅云汉》云：“周馀黎民”、《灵台》云“庶民子来”、《烝民》云“天生烝民”、《周颂载见》云“思皇多祜”、《大雅绵》篇云“戎丑攸行”、《棫朴》云“六师及之”、《小雅采芑》云“振旅阗阗”之类是也。
　　洋、观、裒、众、那，多也。（《诗》曰：“薄言观者。”又曰：“受福不那。”洋，溢，亦多貌。）
　　[疏]“洋观”至“多也”。○释曰：皆谓重多也。洋者，洋溢，亦多貌。《鲁颂閟宫》云：“万舞洋洋。”裒者，聚之多也。《易》曰：“君子以裒多益寡。”众者，《周颂臣工》云：“命我众人。”○注“诗曰”至“不那”。○释曰“《诗》曰：薄言观者”，《小雅采绿》文。“又曰：受福不那”者，《桑扈》文。
　　流、差、柬，择也。（皆选择。见《诗》。○差音乂。柬音简。）
　　[疏]“流、差、柬，择也”。○释曰：皆选择也。《周南关雎》云：“左右流之。”《小雅吉日》云：“既差我马。”《邶风》云：“简兮简兮。”皆是也。简、柬音义同。
　　战、慄、震、惊、戁、竦、恐、慴，惧也。（《诗》曰：“不戁不竦。”慴即慑也。○慄音栗。戁，女板切。恐，丘勇切。慴，之涉切。）
　　[疏]“战慄”至“惧也”。○释曰：皆惶怖也。《论语》曰：“使民战栗。”《诗秦风黄鸟》云：“惴惴其慄。”《易》曰：“震来虩虩。”又曰：“惊远而惧迩也。”《诗》云：“不戁不竦。”《月令》曰：“国时有恐。”《乐记》曰：“柔气不慑。”是皆惧也。慴即慑也。○注“《诗》曰：不戁不竦”。○释曰：《商颂长发》文也。
　　痡、瘏、虺颓、玄黄、劬劳、咎、顇、瘽、瘉、鳏、戮、癙、瘸、、痒、疷、疵、闵、逐、疚、痗、瘥、痱、、瘵、瘼、癠，病也。（虺颓、玄黄，皆人病之通名。而说者便谓之马疾，失其义也。《诗》曰：“生我劬劳。”《书》曰：“智藏鳏在。”相戮辱，亦可耻病也。今江东呼病曰瘵，东齐曰瘼。《礼记》曰：“亲，色容不盛。”戮逐未详，皆见《诗》。○痡，普胡切。瘏，音徒。虺音灰。顇音悴。瘽音勤。瘉音俞。癙音鼠。瘸，力专反。音里。痒音羊。瘥，徂何切。痱音肥。音亶。瘵音债。癠，徂细切。）
　　[疏]“痡瘏”至“病也”。○释曰：疾甚曰病。此皆病之通名耳。孙炎曰：“痡，人疲不能行之病。”瘏，马疲不能进之病。虺颓，马罢不能升高之病。玄黄，马更黄色之病。”然则虺颓者病之状，玄黄者病之变色。郭云：“皆人病之通名。”而说者便谓之马病，失其义也。”盖指孙炎不能弘通，故云失其义也。咎者，罪病也。顇者，《小雅雨无正》云：“维躬是瘁。”顇、瘁音义同。瘽者，劳苦之病也。瘉者，《小雅角弓》云：“交相为瘉。”戮者相戮辱，亦可耻病也。癙及痒者，《小雅正月》云：“癙忧以痒。”《舍人》云：“癙、瘸、、痒皆心忧惫之病也。”孙炎云：“癙者，畏之病也。”者，《小雅正月》云：“悠悠我里。”、里音义同。疷者，孙炎云：“滞之病也。”《小雅白华》云：“俾我疷兮。”疵者，瑕衅小病也。闵者，《豳风鸱鸮》云：“鬻子之闵斯。”逐者，《卫风考槃》云：“硕人之轴。”郑笺云：“轴，病也。”轴与逐盖今古字。郭氏未详。疚者，《小雅采薇》云：“忧心孔疚。”痗者，《小雅十月》云：“亦孔之痗。”瘥者，《节南山》云：“天方荐瘥。”痱者，《四月》云：“百卉具腓。”痱、腓音义同。者，《大雅板》篇云：“下民卒。”瘵者，《大雅瞻卬》云：“士民其瘵。”瘼者，《大雅桑柔》云：“瘼此下民。”馀皆见注。○注“《诗》曰”至“见《诗》”。○释曰：云“生我劬劳”者，《小雅蓼莪》文。云“《书》曰：智藏鳏在”者，《周书召诰》文。云“今江东呼病曰瘵”者，以时验而言。云“东齐曰瘼”者，《方言》文。云“《礼记》曰：亲，色容不盛”者，《玉藻》文。
　　恙、写、悝、盱、繇、惨、恤、罹，忧也。（今人云无恙谓无忧也。写，有忧者，思散写也。《诗》曰：“悠悠我悝”，“云何盱矣”。繇役亦为忧愁也。○悝音里。盱音吁。繇音遥。）
　　[疏]“恙写”至“忧也”。○释曰：皆言忧愁也。恙者，《聘礼》云：“公问君，宾对公再拜。”郑注云：“拜其无恙。”郭云：“今人云无恙谓无忧也。写者有忧者，思散写也。”《小雅车荦》云：“我心写兮。”繇者，繇役亦为忧愁。惨者，心忧也。恤者，《小雅祈父》云：“胡转予于恤。”罹者，《王风兔爰》云：“逢此百罹。”○注“诗曰”至“盱矣”。○释曰：云“《诗》曰：悠悠我悝”者，《小雅十月》文。“云何盱矣”者，《卷耳》及《都人士》文也。
　　伦、勩、邛、敕、勤、愉、庸、瘅，劳也。（《诗》曰：“莫知我勩。”维王之邛”，“哀我瘅人”。《国语》曰：“无功庸者。”伦理事务以相约敕亦为劳。劳苦者多惰。愉今字或作窳，同。○勩，与世切。劳，力报切。）
　　[疏]“伦勩”至“劳也”。○释曰：皆谓劳苦也。伦者，理也，理治事务者必劳。勩者，《广雅》云：“苦也。”孙炎曰：“习事之劳也。”敕者，相约敕也，亦为劳苦。勤者，劳力也。《梓材》云：“既勤垣墉。”愉者，懒也。郭云：“劳苦者多惰。”愉今字或作窳，同。庸者，民功曰庸。瘅者，《说文》云：“劳病也。”○注“《诗》曰”至“庸者”。○释曰：云“《诗》曰：莫知我勩”者，《小雅雨无正》文。云“维王之邛”者，《巧言》文。云“哀我惮人”者，《大东》文。云“《国语》曰：无功庸”者，案《晋语》：“韩献子老，使公族穆子受事於朝，辞曰：‘厉公之乱，无忌备公族不能使。臣闻之曰：无功庸者，不敢居高位。今无忌智不能匡居，使至於难，仁不能救，勇不能死，敢辱君朝以忝韩宗？请退也。’固辞不立。悼公闻之，曰：‘难，虽不能死，而能让，不可不赏。’使掌公族大夫。”是其事也。
　　劳、来、强、事、谓、翦、篲，勤也。（《诗》曰：“职劳不来。”自勉强者，亦勤力者。由事事，故为勤也。《诗》曰：“迨其谓之。”翦、篲未详。○来音赉。强，其丈切。）
　　[疏]“劳来”至“勤也”。○释曰：皆谓勤劳也。劳、来者，以其有勤劳也。自勉强者，亦为勤。由能事事有功者，亦为勤。○注“诗曰”至“谓之”。○释曰：云“职劳不来”者，《小雅大东》文。人以不被劳来者为不见勤，故《采薇》叙曰：“秋大杜以勤之。”即是劳来也。云“迨其谓之”者，《召南摽有梅》文也。
　　悠、伤、忧，思也。（皆感思也。○思，司嗣切。）
　　[疏]“悠、伤、忧，思也”。○释曰：皆感思也。悠者，《秦风渭阳》云：“悠悠我思。”伤者，《周南卷耳》云：“维以不永伤。”忧者，愁思也。
　　怀、惟、虑、原、念、惄，思也。（《诗》曰：“惄如调饥。”○惄音溺。）
　　[疏]“怀惟”至“思也”。○释曰：皆思念也。《方言》云：“郁悠、怀、惄、惟、虑、原、念、靖、慎，思也。晋宋卫鲁之间谓之郁悠。惟，凡思也。虑，谋思也。原，欲思也。念，常思也。东齐海岱之间曰靖，秦晋或曰慎。凡思之貌亦曰慎，或曰惄。”舍人曰：“惄，志而不得之思也。”○注“《诗》曰：惄如调饥”。○释曰：《周南汝坟》文。
　　禄、祉、履、戬、祓、禧、禠、祜，福也。（《诗》曰：“福履绥之”，“俾尔戬榖”，“祓禄康矣”。禠、禧，《书传》不见，其义未详。○戬，子浅切。祓音废。禠音斯。）
　　[疏]“禄祉”至“福也”。○释曰：皆福枯也。福禄对文则小异，散则禄亦福也。《商颂玄鸟》云：“百禄是何。”郑笺谓当担负天之多福。祉者，繁多之福也。《周颂烈文》云：“锡尔祉福。”祜者，《小雅信南山》云：“受天之祜。”○注“诗曰”至“康矣”。○释曰：云“《诗》曰：福履绥之”者，《周南樛木》文云“俾尔戬榖”者，《小雅天保》文。云“祓禄康矣”者，《大雅卷阿》文。
　　禋、祀、祠、蒸、尝、禴，祭也。（《书》曰：“禋于六宗。”馀者皆以为四时祭名也。○禴音药。）
　　[疏]“禋祀”至“祭也”。○释曰：皆祭之别名。祭，际也，人神交际。《说文》云：“从示、从又、从肉。又，手也。以手持肉。示，神所以祭也。”禋者，《说文》云：“絜祀也。”祀者，《说文》云：“祭无已也。”馀者四时祭名，疏具《释天》。○注“《书》曰：禋于六宗”。○释曰：《虞书舜典》文。孔安国云：“精意以享谓之禋。”宗，尊也。所尊祭者，其祀有六，谓四时也，寒暑也，日也，月也，星也，水旱也。
　　俨、恪、祗、翼、諲、恭、钦、寅、熯，敬也。（俨然，敬貌。《书》曰：“夙夜惟寅。”《诗》曰：“我孔熯矣。”諲未详。○恪，虚各切。諲音因。熯，而善切。）
　　[疏]“俨恪”至“敬也”。○释曰：皆谓谨敬也。俨者，郭云：“俨然，敬貌。”《论语》云：“俨然人望而畏之。”恪者，心敬也。《周书微子之命》云：“恪慎克孝。”祗者，《虞书大禹谟》云：“祗承于帝。”翼者，小心之敬也。云恭者，敬貌也。《大雅桑柔》云：“温温恭人。”钦者，《尧典》云：“钦若昊天。”○注“书曰”至“熯矣”。○释曰：云“《书》曰：夙夜惟寅”者，《虞书舜典》文。云“《诗》曰：我孔熯矣”者，《小雅楚茨》文。
　　朝、旦、夙、晨、晙，早也。（晙亦明也。○晙音俊。）
　　[疏]“朝旦”至“早也”。○释曰：早者，《说文》云：“晨也。从日在甲上，十，古文甲字。”今即以不晚为早。朝者，《鄘风蝃蝀》云：“崇朝其雨。”毛传云：“崇，终也。从旦至食时为终朝。”旦者，《说文》云：“明也。从日在一上，一，地也。”《陈风东门之枌》云：“榖旦于差。”夙者，《齐风东方未明》云：“不夙则莫。”晨者，《说文》云：“晨，昧爽也。”《东方未明》云：“不能晨夜。”晙亦明之早也。
　　、竢、替、戾、厎、止、徯，待也。（《书》曰：“徯我后。”今河北人语亦然。替、戾、厎者，皆止也。止亦相待。○音须。竢音士。厎音止。徯，胡礼切。）
　　[疏]“竢”至“待也”。○释曰：皆相待也。者，《邶风匏有苦叶》云：“卬须我友。”竢者，《齐风著》篇云：“俟我于著乎而。”、须、竢、俟音义同。替、戾、厎者，郭云：“皆止也。止亦相待。”○注“《书》曰：徯我后”。○释曰：《商书太甲》文。
　　噊、幾、烖、殆，危也。（幾犹殆也。噊、烖未详。○噊音聿。烖音哉。）
　　[疏]“噊幾”至“危也”。○释曰：皆危险也。《说文》云：“危，在高而惧。”幾者，幾犹殆也。《周书顾命》云：“无以钊冒贡于非幾。”殆者，《小雅节南山》云：“无小人殆。”
　　凱，汽也。（谓相摩近。○凱音祈。汽音盖。）
　　[疏]“凱，汽也”。○释曰：《说文》云：剀，摩也。郭读凯为剀，云：“谓相摩近。”孙炎云：“汽，近也。”《大雅民劳》云：“汽可小康。”郑笺云：“汽，幾也。”反覆相训，故汽得为幾也。昭二十年《左传》亦引此《诗》。杜预云：“汽，期也。”然则期字虽别，皆是近义，言其近当如此。《史记》称汉高祖欲废大子，周昌曰：“臣口不能言，然臣期知其不可。陛下虽废大子，臣期不奉诏。”言期者，意亦与此同也。
　　治、肆、古，故也。（治未详。肆、古见《诗》、《书》。）
　　[疏]“治、肆、古，故也”。○释曰：肆之为故，语更端辞也。《商书汤诰》曰：“肆台小子。”古之为故，谓旧故也。《周颂良耜》云：“续古之人。”
　　肆、故，今也。（肆既为故，又为今。今亦为故，故亦为今。此义相反而兼通者，事例在下，而皆见《诗》。）
　　[疏]“肆、故，今也”。○释曰：《诗大雅绵》篇云：“肆不殄厥愠。”毛传云：“肆，故今也。”即以肆之一字为故今，因上起下之语。郭氏字别为义，云：“肆既为故，又为今。今亦为故，故亦为今。此义相反而兼通者，事例在下。”在下者，谓在下文“徂、在，存也”注。
　　惇、亶、祜、笃、掔、仍、肶、埤、竺、腹，厚也。（频仍、埤益、肶辅，皆重厚。掔然，厚貌。馀皆见《诗》、《书》。○肶音毗。埤音椑。竺音笃。）
　　[疏]“惇亶”至“厚也”。○释曰：皆重厚也。惇者，《周书武成》云：“惇信明义。”亶者，诚之厚也。《大雅桑柔》云：“逢天僤怒。”《小雅天保》云：“俾尔单厚。”《周颂昊天有成命》云：“单厥心。”皆训厚也。亶、僤、单音义同。祜者，福厚也。笃者，《周颂维天之命》云：“曾孙笃之。”掔然，厚貌。频仍、埤益、肶辅，皆重厚。《释天》云：“仍饥为荐。”《邶风北门》云：“政事一埤益我。”《小雅节南山》云：“天子是毗。”又《采菽》云：“福禄蓖之。”肶、毗、蓖音义同。腹者，《小雅蓼莪》云：“出入腹我。”《月令》云：“水泽腹坚。”
　　载、谟、食、诈，伪也。（载者，言而不信。谟者，谋而不忠。《书》曰：“朕不食言。”）
　　[疏]“载谟”至“伪也”。○释曰：皆虚伪也。郭云“载者，言而不信。谟者，谋而不忠”者，以载诂为言，谟为谋，今又为伪，故以为言而不信，谋而不忠，不信不忠，则是伪也。食者，孙炎曰：“食言之伪也。”哀二十五年《左传》云：“孟武伯恶郭重曰：‘何肥也？’公曰：‘是食言多矣。能无肥乎？’”然则言而不行，如食之消尽後终不行，前言则伪，故通谓伪言为食言。故此训食为伪也。诈者，《方言》云：“胶、谲，诈也。凉州西南之间曰胶，自关而东西或曰谲，或曰胶。诈，通语也。○注“书曰：朕不食言”。○释曰：《商书汤诰》文。
　　话、猷、载、行、讹，言也。（《诗》曰：“慎尔出话。”猷者，道，道亦言也。《周礼》曰：“作盟诅之载。”今江东通谓语为行。世以妖言为讹。）
　　[疏]“话猷”至“言也”。○释曰：皆谓言辞也。话者，善言也。孙炎曰：“善人之言也。”猷者，道也，道亦言也。载者，载於简策之言也。郭云：“今江东通谓语为行世。以妖言为讹。”○注“《诗》曰”至“之载”。○释曰：云“《诗》曰：慎尔出话”者，《大雅抑》篇文。云“《周礼》曰：作盟诅之载”者，《春官诅祝职》文也。
　　遘、逢，遇也。（谓相遭遇。）遘、逢、遇，逆也。（转复为相触逆。）遘、逢、遇、逆，见也。（行而相值，即见。○遘音构。逆音悟。）
　　[疏]“遘逢”至“见也”。○释曰：皆谓相遭遇、触逆而相见也。《召南草虫》云：“亦既遘止。”《周书洪范》云：“子孙其逢吉。”《郑风野有蔓草》云：“邂逅相遇。”转复相训三者又为相触逆。遘、逢、遇、逆四者，皆行而相值之名。行而相值即见也，故又为见。
　　显、昭、觐、钊、觌，见也。（显、昭，明见也。《逸书》曰：“钊我周王。”○钊，之遥切。）
　　[疏]“显昭”至“见也”。○释曰：显、昭，明见也。《周颂敬之》云：“天维显思。”又《时迈》云：“昭明有周。”觐、钊、觌也，皆下见上者。《曲礼》云：“天子当依而立，诸侯北面而见天子曰觐。”《郊特牲》云：“不敢私觌。”○注“《逸书》曰：钊我周王”。○释曰：不在今《尚书》之内，故曰逸。
　　监、瞻、临、涖、覜、相，视也。（皆谓察视也。○监音鉴。涖音利，覜音跳。）
　　[疏]“监瞻”至“视也”。○释曰：皆谓察视也。《小雅节南山》云：“何用不监。”又曰：“民具尔瞻。”《大雅大明》云：“上帝临女。”《文王世子》云：“成王幼不能涖阼。”覜者，《考工记》云：“瑑圭璋八寸，璧琮八寸，以覜聘。”郑注云：“覜，视也。聘，问也。众来曰覜，特来曰聘。”相者，《小雅小弁》云：“相彼投兔。”
　　鞠、讻、溢，盈也。（《诗》曰：“降此鞠讻”。）
　　[疏]“鞠、讻、溢，盈也”。○释曰：皆谓盈多。讻讼、满溢，皆盈多也。○注“《诗》曰：降此鞠讻”。○释曰：《小雅节南山》文。毛传云：“鞠，盈。讻，讼也。”郑笺云：“盈犹多也。”以盈者必多，故郑转云盈犹多也。
　　孔、魄、哉、延、虚、无、之、言，间也。（孔穴、延、魄、虚、无皆有间隙。馀未详。）
　　[疏]“孔魄”至“间也”。○释曰：间谓间隙也。孔者，孔穴。《小雅角弓》云：“如酌孔取。”魄者，形也，谓月之无光之处名魄也。《康诰》云：“惟三月哉生魄。”延者，今墓道也。虚、无者，空无所有也。是皆有间隙也。
　　瘗、幽、隐、匿、蔽、窜，微也。（微谓逃藏也。《左传》曰：“其徒微之。”是也。○瘗，於计切。匿，女力切。）
　　[疏]“瘗幽”至“微也”。○释曰：微谓逃藏也。瘗者，埋藏之微也。幽者，深微也。隐者，潜隐而微也。匿者，舍人曰：“藏之微也。”蔽者，覆障使微也。窜者，行之微也。是皆微昧不显扬也。○注“《左传》”至“是也”。○释曰：案昭十七年传云：楚白公胜作乱，杀子西、子期，叶公子高至，“遇箴尹因帅其属将与白公，子高曰：‘微二子者，楚不国矣。弃德从贼，其可保乎？’乃从叶公。使与国人以攻白公。白公奔山而缢，其徒微之。”是也。
　　讫、徽、妥、怀、安、按、替、戾、底、废、尼、定、曷、遏，止也。（妥者，坐也。怀者，至也。按，抑，按也。替、废皆止住也。戾、底义见《诗》。《国语》曰：“戾久将底。”《孟子》曰：“行或尼之。”今以逆相止为遏。徽未详。○妥，他果切。遏，乌曷切。）
　　[疏]“讫徽”至“止也”。○释曰：皆谓止住也。讫者，终止也。妥者，坐止也。怀，至止也。安，休止也。按、抑、替、废、皆止住也。《大雅》云：“以按徂旅。”《小雅》云：“勿替引之。”定者，静止也。曷者，俗以抑止为曷。今以逆相止为遏。馀皆见注。○注“戾底”至“尼之”。○释曰：云“戾、底义见《诗》”者，《小雅采菽》云：“亦是戾矣。”底者，在物之下，是亦止也。凡注言见《诗》，今《毛诗》无者，盖在齐、鲁、韩《诗》也。云“《国语》曰：戾久将底”也，案《晋语》云：“文公在翟十二年，狐偃曰：“日吾来此也，非以翟为荣，可以成事也。吾曰奔而易达，困而有资，休以择利，可以戾也。今戾久矣，戾久将底，底著滞淫，谁能兴之？盍速行乎！”是其事也。云“《孟子》曰：行或尼之”者，案《孟子》：“鲁平公将见孟子，嬖人臧仓止之。乐正子见孟子，曰：‘克告於君，君为来见也，嬖人有臧仓沮君，君是以不来也。’曰：‘行或使之，止或尼之，行止非人所能也。吾之不遇鲁侯，天也。臧氏之子焉能使予不遇哉？’”是其事也。此云“行或尼之”者，所见本异，或传写误。
　　豫、射，厌也。（《诗》曰：“服之无斁。”豫未详。○射音亦。）
　　[疏]“豫、射，厌也”。○释曰：谓厌倦也云。○注“《诗》曰：服之无斁”。○释曰：“诗曰”者，《周南葛覃》文也。
　　烈、绩，业也。（谓功业也。）
　　[疏]“烈、绩，业也”。○释曰：谓功业也。烈者，《周颂执竞》云：“无竞维烈。”绩者，《大雅文王有声》云：“维禹之绩。”
　　绩、勋，功也。（谓功劳也。）
　　[疏]“绩、勋，功也”。○释曰：谓功劳也。绩者，《虞书大禹谟》云：“嘉乃丕绩。”勋者，案《周礼司勋职》云：“王功曰勋。”郑注云：“辅成王业若周公。”
　　功、绩、质、登、平、明、考、就，成也。（功绩皆有成。《诗》曰：“质尔民人。”《礼记》曰：“年谷不登。”《榖梁传》曰：“平者成也。”事有分明，亦成济也。）
　　[疏]“功绩”至“成也”。○释曰：皆谓成济也。勋、功、绩、业皆有成也。事有分明亦成济也。《舜典》云：“三载考绩。”《周颂敬之》云：“日就月将。”皆言成功也。○注“《诗》曰”至“成也”。○释曰：云“《诗》曰：质尔民人”者，《大雅抑》篇文。云“《礼记》曰：年谷不登”者，下《曲礼》文。云“《榖梁传》曰：平者成也”者，宣十五年文也。
　　梏、梗、较、颋、庭、道，直也。（梏、梗、较、頲、皆正直也。《诗》曰：“既庭且硕。”颋道无所屈。○梏音谷。较音角。颋，他顶切。）
　　[疏]“梏梗”至“直也”。○释曰：梏、梗、较、颋皆正直也。庭，条直也。道者，颋道无所屈。○注“诗曰：既庭且硕”。○释曰：《小雅大田》文。
　　密、康，静也。（皆安静也。）
　　[疏]“密、康，静也”。○释曰：皆安静也。《周颂昊天有成命》：“夙夜基命宥密。”《大雅生民》云：“不康禋祀。”
　　豫、宁、绥、康、柔，安也。（皆见《诗》、《书》。）
　　[疏]“豫宁”至“安也”。○释曰：皆安乐也。《大雅板田》云：“不敢戏豫。”《虞书大禹谟》云：“万邦咸宁。”《商书大甲》云：“抚绥万邦。”《大雅民劳》云：“汔可小康。”《虞书舜典》云：“柔远能迩。”
　　平、均、夷、弟，易也。（皆谓易直。）
　　[疏]“平均”至“易也”。○释曰：易者不难也。和平、均一皆易直也。《周颂天作》云：“岐有夷之行。”《大雅泂酌》云：“岂弟君子。”
　　矢，弛也。（弛，放）弛，易也。（相延易。○矢、弛并音尸纸切。）
　　[疏]“矢弛”至“易也”。○释曰：郭云：“弛，放也。”以弓释弦曰弛，故云“弛，放”。《礼记杂记》云：“一张一弛。”弛又为易，为相延易也。
　　希、寡、鲜，罕也。（罕亦希也。）鲜，寡也。（谓少。○鲜。息浅切。）
　　[疏]“希寡”至“寡也”。○释曰：皆简少之称也。《论语》云：“希不失矣。”《易说卦》云：“巽为寡发。”《大雅篇》云：“鲜不为则。”郭云：“罕亦希也。”《郑风大叔于田》云：“叔发罕忌。”鲜又为寡。转互相训，皆谓希少尔。
　　酬、酢、侑，报也。（此通谓相报答，不主于饮酒。○酢音昨。）
　　[疏]“酬、酢、侑，报也”。○释曰：皆相报答也。郭云“此通谓相报答，不主于饮酒”者，以饮酒之礼，主人酌酒于宾曰献；宾既卒爵，洗而酌主人曰酢；主人既卒酢爵，又酌自饮，卒爵，复酌进宾曰酬。故说者以酬、酢主谓饮酒相报答。郭以《易系辞》云“可与酬酢”，谓应对万物也。《小雅楚茨》云：“万寿攸酢。”是神报主人也。故云“不主於饮酒”。侑者，案《公食大夫礼》宾三饭之後，云“公受宰夫束帛以侑”。注云：“束帛，十端帛也。侑犹劝也。主国君以为食宾殷勤之意，未至，复发币以劝之，欲其深安宾也。”是侑者，主人所以报宾也。
　　毗刘，暴乐也。（谓树木叶缺落，荫疏爆乐，见《诗》。○暴音剥。乐音洛。）
　　[疏]“毗刘，暴乐也”。○释曰：舍人曰：“毗刘，爆乐之意也。木枝叶稀疏不均，为爆乐。”郭云“谓树叶缺落，荫疏爆乐，见《诗》”者，《大雅桑柔》云：“捋采其刘。”毛传云：“刘，爆烁而希也。”是矣。
　　覭髳，茀离也。（谓草木之丛茸翳薈也。茀离即弥离，弥离犹蒙茏耳。孙叔然字别为义，失矣。○覭音陌。髳音蒙。）
　　[疏]“覭髳，茀离也”。○释曰：郭云：“谓草木之丛茸翳薈也。茀离即弥离，弥离犹蒙茏耳。孙叔然字别为义，失矣。”郭以时验而为此解。孙氏每字各别为义，故云失矣。
　　蛊、謟、贰，疑也。（蛊惑有贰心者，皆疑也。《左传》曰：“天命不謟。○謟音縚）
　　[疏]“蛊、謟、贰，疑也”。○释曰：皆谓疑惑也。○注“蛊惑”至“不謟”。○释曰：云“蛊惑有贰心者皆疑也”者，案昭元年《左传》：晋赵孟问於医和曰：“何谓蛊？”对曰：“淫溺惑乱之所生也。於文，皿虫为蛊，榖之飞亦为蛊。在《周易》，女惑男、风落山谓之蛊。”是蛊惑也。贰者，心疑不一也。《大雅大明》云：“无贰尔心。”毛传云：“无敢怀贰心也。”云“《左传》曰：天命不謟”者，哀十七年叶公子高辞也。
　　桢、翰、仪，榦也。（《诗》曰：“维周之翰。”仪表亦体榦也。）
　　[疏]“桢、翰、仪，榦也”。○释曰：舍人曰：“桢，正也，筑墙所立两木也。”翰所以当墙两边障土者也。《大雅生民》云：“维周之桢。”又《崧高》云：“维周之翰。”仪表亦体榦也。
　　弼、棐、辅、比，俌也。（《书》曰：“天威棐忱。”《易》曰：“比，辅也。”俌犹辅也。○棐音匪。比，毗志切。俌音甫。）
　　[疏]“弼、棐、辅、比，俌也”。○释曰：俌犹辅也。弼者，《商书说命》云：“梦帝赉子良弼。”棐者，《周书康诰》云：“天威棐忱。”辅者，《商书汤誓》云：“尔尚辅予一人。”比者，《易比卦彖》云：“比，辅也。”
　　疆、界、边、卫、圉，垂也。（疆埸、竟界、边旁、营卫、守圉，皆在外垂也。《左传》曰：“聊以固吾圉也。”○圉音语。）
　　[疏]“疆界”至“垂也”。○释曰：谓四垂也。郭云：“疆埸、竟界、边旁、营卫、守圉皆在外垂也。舍人曰：“圉，拒边垂也。”孙炎曰：“圉，国之四垂也。”○注“《左传》曰：聊以固吾圉也”。○释曰：隐十一年郑伯辞也。
　　昌、敌、彊、应、丁，当也。（书曰：“禹拜昌言。”彊者，好与物相当值。）
　　[疏]“昌敌”至“当也”。○释曰：皆相当也。昌者，言当也。敌者，仇匹相当也。文六年《左传》曰：“敌惠敌怨。”彊者，好与物相当值。应者，对当也。《大雅下武》云：“应侯顺德。”丁者，《云汉》云：“宁丁我躬。”○注“《书》曰：禹拜昌言”。○释曰：《虞书大禹谟》文。
　　浡、肩、摇、动、蠢、迪、俶、厉，作也。（浡然，兴作貌。蠢，动作。《公羊传》曰：“俶甚也。”《榖梁传》曰：“始厉乐矣。”肩见《书》。迪未详。）
　　[疏]“浡肩”至“作也”。○释曰：皆兴作也。浡然，兴作貌。庄公十一年《左传》云：“禹汤罪已，其兴也浡然。”肩者，胜任之作也。摇者，《考工记矢人》云：“夹而摇之，以视其丰杀之节”也。动者，《商书咸有一德》云：“德惟一，动罔不吉。”蠢者，《乡饮酒义》云：“春之为言蠢也。”俶者，始作也。厉者，《方言》云：“厉、卬，为也。瓯越曰卬，吴曰厉。”为亦作也。○注“《公羊》”至“乐矣”。○释曰：云“《公羊传》曰：俶甚也”者，隐九年云：三月“庚辰，大雨雪。何以书？记异也。何异尔？俶甚也”。云“《榖梁传》曰：矢厉乐矣”者，隐五年云：“九月，考仲子之宫。．．．．．．初献六羽，始僭乐矣。尸子曰：“舞《夏》，自天子至诸侯皆用八佾。初献六羽，始厉乐矣。”
　　兹、斯、咨、呰、已，此也。（呰、已皆方俗异语。○呰音紫。）
　　[疏]“兹斯”至“此也”。○释曰：此者对彼之称，言近在是也。兹者，《虞书大禹谟》云：“念兹在兹。”斯者，《召南殷其雷》云：“何斯违斯。”咨与兹同。呰、已与此皆音相近，故得为此也。郭云：“呰、已皆方俗异语。”
　　嗟、咨，也。（今河北人云叹。音兔置。○音嗟。）
　　[疏]“嗟、咨，也”。○释曰：皆叹也。《周南卷耳》云：“嗟我怀人。”《尧典》云：“畴咨，若时登庸。”郭云：“今河北人云叹。”
　　闲、狎、串、贯，习也。（串，厌串；贯，贯忕也，今俗语皆然。○串，五患切。贯音惯。）
　　[疏]“闲狎”至“习也”。○释曰：皆便习也。庄二十二年《左传》曰：“赦其不闲於教训。”《曲礼》曰：“贤者狎而敬之。”《大雅皇矣》云：“串夷载路。”《齐风猗嗟》云：“射则贯兮。”皆是习也。郭云“串，厌串；贯，贯忕也，今俗语皆然”者，当时晋时有此厌串、贯忕之语，故以为证也。
　　曩、尘、伫、淹、留，久也。（尘垢、伫企、淹滞皆稽久。）
　　[疏]“曩尘”至“久也”。○释曰：曩曏、尘垢、伫企、淹滞、留止皆稽久也。通见《诗》、《书》。
　　逮、及、暨，与也。（《公羊传》曰：“会及暨皆与也。”逮亦及也。）
　　[疏]“逮、及、暨，与也”。○释曰：皆相亲与也。○注“《公羊》”至“及也”。○释曰：云“《公羊传》曰：会及暨皆与也”者，隐元年文也。云“逮亦及也”者，《方言》文。
　　骘、假、格、陟、跻、登，升也。（《方言》曰：鲁卫之间曰骘，梁益曰格。《礼记》曰：“天王登遐。”《公羊传》曰：“跻者何？升也。”○骘音质。假音遐。）
　　[疏]“骘假”至“升也”。○释曰：皆谓升上。陟者，《周南卷耳》云：“陟彼高冈。”馀见注。○注“《方言》”至“升也”。○释曰：“《方言》曰”者，案彼云：“蹑、郅（音质）、跂（音企）、、跻、踚（音跃），登也。自关而西，秦晋之间曰蹑，东齐海岱之间谓之跻，鲁卫曰郅，梁益之间曰，或曰跂。”骘、郅，格、，音义同。云“《礼记》曰：天王登遐”者，下《曲礼》文。云“《公羊传》曰：跻者何？升也”者，文公二年文也。
　　挥、盝、歇、涸，竭也。（《月令》曰：“无漉陂池。”《国语》曰：“水涸而成梁。”挥振去水亦为竭。歇，通语。○涸音鹤。）
　　[疏]“挥盝”至“竭也”。○释曰：皆谓竭尽也。挥者，郭云：“挥振去水亦为竭。”《曲礼》曰：“执玉器者弗挥。”是也。盝即漉也。郭云“歇，通语”，谓歇即歇之通语也。涸，水竭也。○注“《月令》”至“成梁”。○释曰：云“《月令》云：无漉陂池”者，按《月令》：“仲春之月：是月也，无竭川泽，无漉陂池，无焚山林。”郑注云：“顺阳养物也。畜水曰陂，穿地通水曰池。”云“《国语》曰：水涸而成梁”者，案《周语》：定王使单襄公聘於宋，遂假道於陈以聘楚。单子归，告王曰：“陈侯不有大咎，国必亡。”王曰：“何故？”对曰：“夫辰角见而雨毕，天根见而水涸，本见而草木节解，驷见而陨霜，火见而清风戒寒，故先王之教曰：‘雨毕而除道，水涸而成梁，草木节解而备藏，陨霜而冬裘具，清风至而修城郭宫室。’今陈国火朝觌矣，而道路若塞，野场若弃，泽不陂障，川无舟梁，是废先王之教也。”引之者，证涸为水竭。
　　挋、拭、刷，清也。（振讯、抆拭、扫刷，皆所以为絜清。挋音振。刷，所劣切。）
　　[疏]“挋、拭、刷，清也”。○释曰：郭云：“振讯、抆拭、扫刷，皆所以为絜清。”《礼记丧大记》云：“挋用巾。”哀十四年《公羊传》云：“反袂拭面。”《周礼凌人职》云：“夏，颁冰掌事，秋，刷。”後郑云：“秋凉冰不用，可以清除其室。”
　　鸿、昏、於、显、间，代也。（鸿雁知运代。昏主代明，明亦代昏，显即明也。间错亦相代。於义未详。○於音乌。间音涧。）
　　[疏]“鸿昏”至“代也”。○释曰：皆谓更代也。云“鸿雁知运代”者，鸿雁之属，九月而南，正月而北，是知其时运而更代南北也。云“昏主代明”者，释经昏字也。日入後二刻半为昏，昏来则明往，故云“昏主代明”。云“明亦代昏”者，释经显也，显即明也。云“间错亦相代”者，谓间厕交错亦相更代也。《仪礼乡饮酒》云：“乃间歌《鱼丽》。”郑注云：“间，代也。谓一歌则一吹。”是也。又《周颂桓》篇云：“皇以间之。”
　　饁、饟，馈也。（《国语》曰：“其妻饁之。”○饁音叶。饟音饷。馈音柜。）
　　[疏]“饁、饟，馈也”。○释曰：饁者以食遗与也。野食曰饁。舍人曰：“饟，自家之野也。”○注“《国语》曰：其妻饁之”。○释曰：《晋语》云：臼季使，舍於冀野。冀缺耨，其妻饁之，敬，相待如宾。从而问之，冀芮之子，与之归。既复命，而进之曰：“臣得贤人，敢以告。”是也。
　　迁、运，徙也。（今江东通言迁徙。）
　　[疏]“迁、运，徙也”。○释曰：皆谓移徙也。《大雅皇矣》云：“帝迁明德。”《易》曰：“日月运行。”郭云“今江东通言迁徙”者，时验而言也。
　　秉、拱，执也。（两手持为拱。）
　　[疏]“秉、拱，执也”。○释曰：皆谓持执也。《周书金縢》云：“植璧秉珪。”郭云“两手持为拱。”《老子》云：“虽有拱璧。”
　　廞、熙，兴也。（《书》曰：“庶绩咸熙。”廞见《周官》。○廞，许金切。）
　　[疏]“廞、熙，兴也”。○释曰：皆谓兴作。郭云“《书》曰：庶绩咸熙”者，《虞书舜典》文。云“廞见《周官》”者，《周官》即《周礼》也。《笙师职》云：“大丧，廞其乐器。”郑注：“廞，兴也。”兴谓作之。
　　卫、蹶、假，嘉也。（《诗》曰：“《假乐》，嘉成王也。”馀未详。○蹶，居卫切。假音暇。）
　　[疏]“卫、蹶、假，嘉也”。○释曰：谓嘉美也。郭云“《诗》曰：《假乐》嘉成王也”者，《大雅假乐》篇叙也。
　　废、税、赦，舍也。（《诗》曰：“召伯所税。”舍，放置。○舍音舍。）
　　[疏]“废、税、赦，舍也”。○释曰：皆舍置也。废者，宣八年《公羊传》云：“废其无声者。”赦者，放置也。《虞书舜典》云：“眚灾肆赦。”郭云“《诗》曰：召伯所税”者，《召南甘棠》文也。
　　栖迟、憩、休、苦、、齂、呬，息也。（栖迟、游息也。苦劳者，宜止息。憩见《诗》。、齂、呬皆气息貌。今东齐呼息为呬也。○憩，去例切。，苦怪切。齂，词戒切。呬，许四切。）
　　[疏]“栖迟”至“息也”。○释曰：皆止息也。舍人曰：栖迟，行步之息。郭云：“栖迟，游息也。”《陈风衡门》云：“衡门之下，可以栖迟。”憩者，《召南甘棠》云：“召伯所憩。”休者，止而息也。《周南汉广》云：“不可休息。”苦者，郭云：“苦劳者，宜止息。”、齂、呬者，郭云：“皆气息貌。”案《方言》云：“（消息）、喙、呬，息也。周郑宋沛之间曰，自关而西、秦晋之间或曰喙，或曰，东齐曰呬。”故郭云“今东齐呼息为呬也”。
　　供、峙、共，具也。（皆谓备具。○峙，直纪切。供音恭。）
　　[疏]“供、峙、共，具也”。○释曰：皆谓备具也。供者，《论语》云：“子路共之。”供、共音义同。峙者，《周书费誓》云：“峙乃糗粮。”《周颂臣工》云：“庤乃钱鏄。”峙、庤音义同。共者，《小雅小旻》云：“靖共尔位。”
　　、怜、惠，爱也。（，韩郑语，今江东通呼为怜。○音某。）
　　[疏]“、怜、惠，爱也”。○释曰：爱谓宠惜也。《方言》云：“怃（亡辅切）、（音掩）、怜、牟，爱也。韩郑曰怃，晋卫曰，汝颍之间曰怜，宋鲁之间曰牟，秦或曰怜。怜，通语也。”故郭云：“，韩郑语，今江东通呼为怜。”、怃音义同。惠者，仁爱也。《邶北风》云：“惠而好我。”
　　娠、蠢、震、戁、妯、骚、感、讹、蹶，动也。（娠犹震也。《诗》曰：“忧心且妯”，“无感我帨兮”，“或寝或讹”。蠢、戁、骚、蹶皆摇动貌。○娠音振。妯音抽。）
　　[疏]“娠蠢”至“动也”。○释曰：皆谓动作。娠者，《说文》云：“妊、娠，动也。”郭云“娠犹震也”者，以《大雅生民》云：“载震载夙。”昭元年《左传》曰：“邑姜方震大叔。”哀元年《左传》曰：“后缗方震。”皆谓有身为震，故云“娠犹震也”。蠢者，郭云：“蠢、戁、骚、蹶皆摇动貌。”《小雅采芑》云：“蠢尔蛮荆。”震者，《大雅常武》云：“震惊徐方。”戁者，恐动也。《商颂长发》云：“不戁不竦。”骚者，《大雅常武》云：“徐方绎骚。”蹶者，《大雅绵》篇云：“文王蹶厥生。”○注“《诗》曰”至“或讹”。○释曰：云“《诗》曰：忧心且妯”者，《小雅鼓锺》文。云“无感我帨兮”者，《周南野有死麕》文。云“或寝或讹”者，《小雅无羊》文。
　　覆、察、副，审也。（覆校、察视、副长皆所为审谛。）
　　[疏]“覆、察、副，审也”。○释曰：郭云：“覆校、察视、副长皆所为审谛。”覆者，《月令季春》云：“命舟牧覆舟，五覆五反。”察者，《周书吕刑》云：“惟察惟法。”副者，次长之称。
　　契、灭、殄，绝也。（今江东呼刻断物为契断。○契，苦结反。）
　　[疏]“契、灭、殄，绝也”。○释曰：皆谓断绝。契者，郭云：“今江东呼刻断为契断。”定九年《左传》曰：“尽借邑人之车，契其轴。”杜注云：“契，刻也。”灭者，《小雅正月》云：“宁或灭之。”殄者，《大雅桑柔》云：“不殄心忧。”
　　郡、臻、仍、乃、侯，乃也。（乃即乃。馀未详。）
　　[疏]“郡臻”至“乃也”。○释曰：乃语辞也。乃、乃音义同。《大雅绵》篇云：“乃慰乃止。”是也。
　　迪、繇、训，道也。（义皆见《诗》、《书》。○繇音由。）
　　[疏]“迪、繇、训，道也”。○释曰：《虞书大禹谟》曰：“惠迪吉。”《小雅巧言》云：“秩秩大猷。”猷、繇音义同。《周书顾命》云：“命汝嗣训。”
　　佥、咸、胥，皆也。（东齐曰胥，见《方言》。○佥，七廉切。）
　　[疏]“佥、咸、胥，皆也”。○释曰：谓众皆也。《舜典》云：“佥曰：‘伯禹作司空。’”《商书》云：“咸有一德。”郭云“东齐曰胥，见《方言》”者，案《方言》云：“佥、胥，皆也。自山而东、五国之郊曰佥，东鲁曰胥。”是也。
　　育、孟、耆、艾、正、伯，长也。（育、养亦为长，正、伯皆官长。○长，丁丈反。）
　　[疏]“育孟”至“长也”。○释曰：皆谓长上也。郭云：“育、养亦为长。”《邶谷风》云：“既生既育。”郑笺云：“育谓长老也。”孟，庶长也。又《周书康诰》云：“王若曰孟侯。”孔安国云：“孟，长也，五侯之长。”耆、艾皆老长也。《曲礼》曰：“五十曰艾，服官政。六十曰耆，指使。”正、伯皆官长。《大雅云汉》云：“以戾庶正。”《盘庚》云：“邦伯师长。”
　　艾，历也。（长者多更历。）
　　[疏]“艾，历也”。○释曰：艾又为历。郭云：“长者多更历。”
　　厤、秭、算，数也。（厤，厤数也。今以十亿为秭。《论语》云：“何足算也。”○秭音姊。算音筭。）
　　[疏]“厤、秭、算，数也”。○释曰：皆筭数也。郭云：“厤，厤数也。”推律所生之数。《虞书大禹谟》云：“天之数在汝躬。”秭者，《周颂丰年》云：“万亿及秭。”毛传云：“数亿至万曰亿。数亿至亿曰秭。”郭云“今以十亿为秭”者，以时验而言也。○注“《论语》”至“筭也”。○释曰：案《论语》：“子贡问曰：‘今之从政者何如？’子曰：‘噫！斗筲之人，何足算也。’”郑曰：“算，数也。”
　　历，傅也。（傅近。○历音厤）
　　[疏]“历，傅也”。○释曰：谓近傅也。隐十一年《左传》云：“庚辰，傅於许。”
　　艾、历、覛、胥，相也。（覛谓相视也。《公羊传》曰：“胥盟者何？相盟也。”艾、历未详。○覛音脉。）
　　[疏]“艾历”至“相也”。○释曰：皆谓相共也。者，郭云：“覛谓相视也。”《说文》云：“覛，邪视也。”郭云“《公羊传》曰：胥盟者何？相盟也”者，桓三年文。
　　乂、乱、靖、神、弗、淈，治也。（《论语》曰：“予有乱臣十人。”淈，《书》叙作汨，音同耳。神，未详。馀见《诗》、《书》。○淈音骨。）
　　[疏]“乂乱”至“治也”。○注“《论语》”至“《诗》、《书》”。○释曰：皆治理也。舍人曰：“乱，义之治也。”孙炎曰：“乱，治之理也。”云“《论语》曰：予有乱臣十人”者，《泰伯》篇文也。“淈，《书》叙作汨，音同耳”者，《虞书》叙云：“帝釐下土，方设居方，别生分类，作《汨作》。”孔传云：“汨，治。作，兴也。言其治民之功兴，故为《汨作》之篇，亡。”云“馀并见《诗》、《书》”者，《舜典》云：“有能俾乂？”《小雅菀柳》云：“俾予靖之。”《大雅生民》云：“茀厥丰草。”弗、茀音义同。
　　颐、艾、育，养也。（汝颍梁宋之间曰艾，《方言》云。）
　　[疏]“颐、艾、育，养也”。○释曰：颐者，《易》曰：“颐贞吉。”育者，《易无妄》：“象曰：先王以茂对时育万物。”郭云“汝颍梁宋之间曰艾，《方言》云”者，案《方言》云：“台、胎、陶、鞠，养也。晋卫燕赵曰台（音颐），陈楚韩郑之间曰鞠，秦或曰陶，汝颍梁宋之间曰胎，或曰艾。”是也。
　　汱、浑、陨，坠也。（汱、浑皆水落貌。○汱，姑犬切。浑，故本切。）
　　[疏]“汱、浑、陨，坠也”。○释曰：皆坠落也。郭云：“汱、浑皆水落貌。”《春秋》僖公十六年经云：“星陨如雨。”
　　际、接、翜，捷也。（捷谓相接续也。○翜，所甲切。）
　　[疏]“际、接、翜，捷也”。○释曰：郭云：“捷谓相接续也。”际者相会之捷也。”《左传》曰：“尔未际也。”《小雅菀柳》云：“无自瘵焉。”郑笺云：“瘵，接也。”接者，《曾子问》云：“接祭而巳。”谓捷速而祭也。翜者未详。
　　毖、神、溢，慎也。（神未详。馀见《诗》、《书》。○毖音袐）
　　[疏]“毖、神、溢，慎也”。○释曰：谓谨慎也。毖者，《周官洛诰》云：“夙夜毖祀。”溢者，舍人曰：“溢，行之慎。”《周颂维天之命》云：“假以溢我。”故注云“见《诗》、《书》。”
　　郁陶、繇，喜也。（《孟子》曰：“郁陶思君。”《礼记》曰：“人喜则斯陶，陶斯咏，咏斯犹。”犹即繇也。古今字耳。○繇音由。）
　　[疏]“郁陶、繇，喜也”。○释曰：皆谓欢悦。郁陶者，心初悦而未畅之意也。○注“《孟子》”至“字耳”。○释曰：云“《孟子》曰：郁陶思君”者，案《孟子》云：“象往入舜官，舜在床琴。曰：‘郁陶思君尔。’忸怩。”赵氏注云：“象见舜生在床鼓琴，愕然，反辞曰：‘我郁陶思君，故来。’尔，辞也。忸怩而惭，是其情也。”云“《礼记》曰：人喜则斯陶，陶斯咏，咏斯犹”者，下《檀弓》文。郑注云：“陶，郁陶也。咏，呕也。犹当为摇声之误也。摇谓身动摇也。秦人犹、摇声相近。”云“犹即繇也，古今字耳”者，言《礼记》“犹”即此经“繇”也，古今字异耳。
　　馘、穧，获也。（今以获贼耳为馘，获禾为穧。并见《诗》。○馘，古获切。穧，才细切。）
　　[疏]“馘、穧，获也”。○释曰：皆谓克获也。郭云“今以获贼耳为馘”者，《大雅皇矣》云：“攸馘安安。”毛传云：“不服者杀而献其左耳曰馘。”《鲁颂泮水》云：“在泮献馘。”郑笺云：“馘，所格者之左耳，皆谓临陈格杀之，而取其耳也。”云“获禾为穧”者，《小雅大田》云：“此有不敛穧。”穧者，禾之铺而未束，故云“获禾为穧”。是并见《诗》也。
　　阻、艰，难也。（皆险难。○难，乃旦切。）
　　[疏]“阻、艰，难也”。○释曰：皆险难也。《秦风蒹葭》云：“道阻且长。”《商书说命》云：“非知之艰。”
　　剡、，利也。（诗曰：“以我剡耜。”○剡，羊冉切。音略。）
　　[疏]“剡、，利也”。○释曰：皆耜之利也。《小雅大田》云：“以我覃耜。”剡、覃音义同。《周颂载芟》云：“有略其耜。”、略音义同。
　　允、任、壬，佞也。（《书》曰：“而难任人。”允信者，佞人似信。壬犹任也。○任，壬林切。）
　　[疏]“允、任、壬，佞也”。○释曰：皆谓谄佞也。允，信也。佞人似信。任者，孙炎云：“似可任之佞也。”《虞书舜典》云：“而难任人。”壬犹任也。《皋陶谟》云：“何畏乎巧言、令色、孔壬？”
　　俾、拼、抨，使也。（皆谓使令。见《诗》。）俾、拼、抨、使，从也。（四者又为随从。○拼，北萌切。抨，烹。）
　　[疏]“俾、拼、抨，使也”至“从也”。○释曰：皆谓使令、随从也。郭云“见《诗》”者，《鲁颂閟宫》云：“俾尔炽而昌。”《大雅桑柔》云：“荓云不逮。”拼、荓音义同，抨义亦同。此皆为使令也。俾、拼、抨、使四者又为随从。
　　儴、仍，因也。（皆谓因缘。○儴音穰。）
　　[疏]“儴、仍，因也”。○释曰：皆因缘也。《费誓》曰：“无敢寇攘。”郑注云：“因其亡失曰攘。”儴、攘音义同。施博士读曰襄。《周书君奭》云：“襄我二人。”郭无明说，义得两通。《论语》云：“仍旧贯。”
　　董、督，正也。（皆谓御正。）
　　[疏]“董、督，正也”。○释曰：皆谓御正也。《虞书大禹谟》云：“董之用威。”《春秋》僖公十二年《左传》云：“谓督不忘。”
　　享，孝也。（享祀，孝道。）
　　[疏]“享，孝也”。○释曰：享祀，孝道也。《小雅南山》云：“享於祖考。”
　　珍、享，献也。（珍物宜献。《榖梁传》曰：“诸侯不享觐。”）
　　[疏]“珍、享，献也”。○释曰：致物於尊者曰献。珍者，珍物宜献也。享者，《周礼大行人》云：“庙中将币三享。”郑司农云：“三享，三献也。”郭云“《榖梁传》曰：诸侯不享觐”者，隐五年文。
　　纵、缩，乱也。（纵放、掣缩，皆乱法也。）
　　[疏]“纵、缩，乱也”。○释曰：放纵、掣缩，皆乱法也。《大雅民劳》云：“无纵诡随。”
　　探、篡、俘，取也。（《书》曰：“俘厥宝玉。”篡者，夺取也。探者，摸取也。○探音贪。篡，初患切。俘音孚。）
　　[疏]“探、篡、俘，取也”。○释曰：郭云：“探者，摸取也。篡者，夺取也。”李巡曰：“囚敌曰俘。伐执之曰取。”○注“书曰”至“取也”。○云“书曰：俘厥宝玉”者，《商书》叙云：“夏师败绩，汤遂从之，遂伐三朡，俘厥宝玉。”孔氏云：“俘，取也。”
　　徂、在，存也。（以徂为存，犹以乱为治，以曩为曏，以故为今。此皆诂训义有反覆旁通，美恶不嫌同名。）
　　[疏]“徂、在，存也”。○释曰：《郑风出其东门》：“匪我思且。”郑笺云：“非我思存也。”徂、且音义同。在训存者，常语也。上云：“徂，往也。”往则非存，故郭氏引类以晓人也。云“美恶不嫌同名”者，案隐七年《公羊传》云：“贵贱不嫌同号，美恶不嫌同辞。”何休云：“若继体君亦称即位，继弑君亦称即位，皆有起文美恶不嫌同辞。”是也。若此篇往也、死也，亦称徂，是恶也；存也，亦称徂，是美也。各有其义，故称“美恶不嫌同名”。
　　在、存、省、士，察也。（《书》曰：“在璇玑玉衡。”士，理官，亦主听察。存即在。）
　　[疏]“在存”至“察也”。○释曰：谓审察也。《虞书舜典》云：“在璇玑玉衡，以齐七政。”存即在也。省谓视察。《论语》云：“吾日三省吾身。”士者，理狱之官，亦主听察。《虞书舜典》：“舜命皋陶云：汝作士。”
　　烈、枿，馀也。（晋卫之间曰蘖，陈郑之间曰烈。○枿，五割反。）
　　[疏]“烈、枿，馀也”。○释曰：谓遗馀也。《诗大雅云汉》叙云：“宣王承厉王之烈。”李巡曰：“枿，槁木之遗也。”《商书盘庚》云：“若颠木之有由蘖。”枿、蘖音义同。郭云“晋卫之间曰蘖，陈卫之间曰烈”者，《方言》文。
　　迓，迎也。（《公羊传》曰：“跛者迓跛者。”）
　　[疏]“迓，迎也”。○释曰：谓相逢迎也。○注“《公羊》”至“跛者”。○释曰：云“《公羊传》曰：跛者迓跛者”，此成二年传文。案彼云：“晋郤克与臧孙许同时而聘于齐。萧同侄子者，齐君之母也；踊于棓而窥客，则客或跛或眇。於是使跛者迓跛者，眇者迓眇者。”是也。引之以证迓为迎也。宣三年《左传》曰：“狂狡辂郑人。”杜注云：“辂，迎也。”《周礼秋官》有讶士，及《聘礼》云：“厥明，讶于馆。”郑注皆云：“讶，迎也。”《召南鹊巢》云：“百两御之。”郑注云：“御，迎也。”字形虽别，音义实同。盖以作非一人，致兹异也。当以迓为正字，馀皆假借。
　　元、良，首也。（《左传》曰：“狄人归先轸之元。”良，未闻。）
　　[疏]“元、良，首也”。○释曰：谓头首也。郭云“《左传》曰：狄人归先轸之元”者，僖三十三年，“狄伐晋，及箕。八月戊午，晋侯败狄于箕。郤缺获白狄子。先轸曰：‘匹夫逞志於君而无讨，敢不自讨乎？’免胄入狄师，死焉。狄人归其元，面如生。”是也。又证元为首。良，未详。
　　荐、挚，臻也。（荐，进也。挚，至也。故皆为臻至也。○荐，曹练切。）
　　[疏]“荐、挚，臻也”。○释曰：臻，至也。荐进、执挚皆所以表至也。
　　赓、扬，续也。（《书》曰：“乃赓载歌。”扬，未详。○赓，古孟切。）
　　[疏]“赓、扬，续也”。○释曰：谓相继续也。郭云“《书》曰：乃赓载歌”者，《虞书益稷》文。
　　祔、祪，祖也。（祔，付也。付新死者於祖庙。祪，毁庙主。○祪音鬼。）
　　[疏]“祔、祪，祖也”。○释曰：谓先祖也。说文云：“祔，後死者合食於先祖也。”郭云：“祔，付也，付新死者於祖庙。”《士虞记》云：“明日於其班祔。”毁庙之主名祪。
　　即，尼也。（即犹今也。尼者近也。《尸子》曰：“悦尼而来远。”○尼，女乙切。）
　　[疏]“即，尼也”。○释曰：尼，近也。言即今相近也。
　　尼，定也。（尼者止也，止亦定。）
　　[疏]“尼，定也”。○释曰：尼诂为止，止即定。舍人曰：尼者私之定也。
　　迩、几、暱，近也。（暱，亲近也。○几音机。暱，女乙切。）
　　[疏]“迩、几、暱，近也”。○释曰：皆谓殆近也。迩者，《郑风东门之墠》云：“其室则迩。”几者，《聘义》曰：“日几中而后礼成。”暱者，郭云：“亲近也。”《小雅菀柳》云：“无自暱焉。”
　　妥、安，坐也。（《礼记》曰：“妥而後传命。”○妥，他可切。）
　　[疏]“妥、安，坐也”。○释曰：妥定之坐也。○注“《礼记》”至“传命”。○释曰：云：“《礼记》曰：妥而後传命”者，案《士相见礼》云：“凡言非对也，妥而後传言。”郑注云：“凡言，谓巳为君言事也。妥，安坐也。传言，犹出言也。”此言“《礼记》曰：妥而后传命”者，传写误也。或所见本异。
　　貉、缩，纶也。（纶者绳也，谓牵缚缩貉之。今俗语亦然。○貉音陌。）
　　[疏]“貉、缩，纶也”。○释曰：郭云：“缩者绳也，谓牵缚缩貉之。”今俗语亦然。”据时验而言也。《大雅绵》篇云：“其绳则直，缩板以载。”
　　貉、嗼、安，定也。（皆静定。见《诗》。○嗼音莫。）
　　[疏]“貉、嗼、安，定也”。○释曰：皆静定也。《大雅皇矣》云：“貊其德音。”毛传云：“貉，静也。”郑笺云：“德应和曰貉。”嗼者，《皇矣》又云：“求民之莫。”郑笺云：“求民之定。”谓所归就也。貉貊、嗼莫音义同。安者，《小雅斯干》云：“乃安斯寝。”
　　伊，维也。（发语辞。）伊、维，侯也。（《诗》曰：“侯谁在矣。”互相训。）
　　[疏]“伊维也”至“侯也”。○释曰：皆发语辞。转互相训。《邶谷风》云：“伊余来塈。”《大雅大明》云：“维此文王。”《小雅六月》云：“侯谁在矣。”
　　时、寔，是也。（《公羊传》曰：“寔来者何？是来也。”○寔音石。）
　　[疏]“时、寔，是也”。○释曰：是，此也。《秦风驷驖》云：“奉时辰牡。”郭云“《公羊传》曰：寔来者何？是来也”者，案《春秋》桓五年“冬，州公如曹”。六年“春，正月，寔来”。《公羊传》曰：“‘寔来’者何？犹曰‘是人来’也。”引之证寔为是也。
　　卒、猷、假、辍，已也。（猷、假未详。○卒，子恤切。辍，丁劣切。）
　　[疏]“卒猷”至“已也”。○释曰：皆谓终已也。卒者，终尽之巳也。辍，止巳也。《论语》曰：“耰而不辍。”
　　求、酋、在、卒、就，终也。（《诗》曰：“嗣先公尔酋矣。”成就亦终也。其馀未详。○酋，在由切。）
　　[疏]“求酋”至“终也”。○释曰：皆谓终尽也。求者，《大雅下武》云：“世德作求。”郭云“《诗》曰：嗣先公尔酋矣”者，《大雅卷阿》文。卒者，《邶风日月》云：“畜我不卒。”就者，凡事物成就亦终也。
　　崩、薨、无禄、卒、徂落、殪，死也。（古者死亡，尊卑同称耳，故《尚书》尧曰“徂落”，舜曰“陟方乃死”。○薨，呼弘切。殪，於计切。）
　　[疏]“崩薨”至“死也”。○释曰：此皆死之别称也。《曲礼》曰：“天子死曰崩，诸侯曰薨，大夫曰卒，士曰不禄，庶人曰死。”郑注云：“异死名也。为人亵其无知若犹不同然也。自上颠坏曰崩。薨，颠坏之声。卒，终也。不禄，不终其禄。其之言澌也，精神澌尽也。又曰：“寿考曰卒，短折曰不禄。”郑注云：“禄谓有德行，任为大夫、士而不为者，老而死，从大夫之称；少而死，从士之称。”此云“无禄”者，即彼之“不禄”也。但落者，李巡曰：“徂落，尧死之称。”郭云：“古者死亡，尊卑同称耳，故《尚书》尧曰徂落，舜曰陟方乃死”者，皆《虞书舜典》文也。谓之徂落者，盖徂为往也，言人命尽而往落者，若草木叶落也。殪者，案隐九年《左传》云：“衷戎师，前後击之，尽殪。”杜注云：“殪，死也。

　　[疏]释曰：《说文》曰：“直言曰言。”仲尼曰：“言以足志。”介之推曰：“言，身之文也。”然则言者发於志而形於声，所以文章於身者也。《论语》曰：“《诗》三百，一言以蔽之，曰：思无邪。”《左传》赵简子称子太叔“遗我以九言”，皆以一句为一言也。《汉书》东方朔云“十六学《诗》、《书》，诵二十二万言”，则以一字为一言也。虽一句一字有异，要以今古方国殊别，学者莫能通，是以《方言》云：“皆古今语也，初别国不相往来之言也。”今或同，而旧书雅记、故俗语不失其方，而後人不知，故为之作释也，是曰“释言”。
　　殷、齐，中也。（《书》曰：“以殷仲春。”《释地》曰：“岠齐州以南。”）
　　[疏]“殷、齐，中也”。○释曰：殷、齐皆谓正中也。○注“《书》曰：以殷仲春”者，《尧典》文。案彼云：“日中星鸟，以殷仲春。”孔安国以殷为正，中、正义同故也。云“《释地》曰：岠齐州以南”者，彼注云：“岠，去也。齐，中也。”谓中州为齐州，是齐得为中也。
　　斯、誃，离也。（齐、陈曰斯。誃，见《诗》。○誃音侈。）
　　[疏]“斯、誃，离也”。○释曰：斯，析。誃，张。皆分离也。孙炎曰：“斯，析之离。”郭云“齐、陈曰斯”者，《方言》文。《陈风墓门》云：“斧以斯之。”是也。云“誃，见《诗》者，《小雅巷伯》云：“哆兮侈兮，成是南箕。”郑笺云：“因箕星之哆而又侈大之。”是也。誃、侈音义同。
　　谡、兴，起也。（《礼记》曰：“尸谡。”○谡，所六切。）
　　[疏]“谡、兴，起也”。○释曰：谡、兴皆作起也。○注“《礼记》曰：尸谡”者，《祭统》文也。
　　还、复，返也。（○还音旋。）
　　[疏]“还、复，返也”。○释曰：皆回返也。《春秋》书师还，又曰“至河乃复”之类是也。
　　宣、徇，徧也。（皆周徧也。○徇，辞峻切。）
　　[疏]“宣、徇，徧也”。○释曰：皆周徧也。《大雅江汉》云：“来旬来宣。”毛传云：“旬，徧。”郑笺云：“宣，徧。”是皆为周徧也。徇、旬音义同。
　　馹、遽，传也。（皆传车驿马之名。○馹音日。传，张恋切。）
　　[疏]“馹、遽，传也”。○释曰：皆传车驿马之名。文十六年《左传》曰：“楚子乘馹会师于临品。”又僖三十三年云：“使遽告於郑。”又成五年曰：“晋侯以传召伯宗。”是皆谓今驿也。
　　蒙、荒，奄也。（奄，奄覆也。皆见《诗》。）
　　[疏]“蒙、荒，奄也”。○释曰：皆谓奄覆。《唐风》云：“葛生蒙楚。”孙炎曰：“荒大之奄。”《周南》云：“葛藟荒之。”故郭云“皆见《诗》”。
　　告、谒，请也。（皆求请也。○告音谷。）
　　[疏]“告、谒，请也”。○释曰：皆谓求请也。成二年《左传》曰：郤克对齐侯曰：“晋与鲁、卫，兄弟也。来告曰：‘大国朝夕释憾於敝邑之地。’”《诗》叙云：“无险诐私谒之心。”
　　肃、噰，声也。（《诗》曰：“肃噰和鸣。”）
　　[疏]“肃、噰，声也”。○释曰：和乐声也。○注“《诗》曰：肃噰和鸣”者，《周颂有声》文也。
　　格、怀，来也。（《书》曰：“格，尔来庶。”怀，见《诗》。）
　　[疏]“格、怀，来也”。○释曰：谓招来也。○注“《书》曰：格，尔众庶”者，《商书汤誓》文也。云“怀，见《诗》”者，《周颂时迈》云：“怀柔百神。”
　　畛、厎，致也。（皆见《诗传》。）
　　[疏]“畛、厎，致也”。○释曰：《曲礼》曰：“畛於鬼神。”昭元年《左传》：“叔向曰：厎禄以德。”《周颂武》篇云：“耆定尔功。”毛传曰：“耆，致也。”王肃云：“致定其大功。”谓诛纣定天下。是毛读耆为厎，故注云“见《诗传》”。
　　侈、怙，恃也。（今江东呼母为恀，音是。）
　　[疏]“恀、怙，恃也”。○释曰：皆依恃也。郭云：“今江东呼母为恀。”《小雅蓼莪》云：“无父何怙，无母何恃。”是也。
　　律、遹，述也。（皆叙述也，方俗语耳。）
　　[疏]“律、遹，述也”。○释曰：皆叙述也，方俗语异耳。律管所以述气。遹者，述行之也。《大雅文王有声》云“遹骏有声”之类是也。
　　俞、畣，然也。（《礼记》曰：“男唯女俞。”畣者，应也，亦为然。○畣音答。）
　　[疏]“俞、畣，然也”。○释曰：皆然应也。“《礼记》曰：男唯女俞”者，《内则》文也。畣，古荅字，故为应也。
　　豫、胪，叙也。（皆陈叙也。）
　　[疏]“豫、胪，叙也”。○释曰：皆陈叙也。事豫备者，亦有叙也。《汉书》云：“典客，秦官，大初元年更名大鸿胪。”韦昭曰：“鸿，大也。胪，陈叙也。以礼大陈叙宾客也。”又《庄子》云：“大儒胪传。”是也。
　　庶几，尚也。（《诗》曰：“不尚息焉。”）
　　[疏]“庶几，尚也”。○释曰：尚谓心所希望也。○注“《诗》曰：不尚息焉”者，《小雅菀柳》篇文也。郑笺云：“尚，庶几也。”以心所念尚即是庶几，义相反覆，故引之。
　　观、指，示也。（《国语》曰：“且观之兵。”）
　　[疏]“观、指，示也”。○释曰：示谓呈见於人也。○注“《国语》曰：且观之兵”者，案《周语》：穆三将征犬戎，祭公谋父谏曰：“不可！先王耀德不观兵。．．．．．．犬戎氏以其职来王，天子曰：‘予必以不享征之，且观之兵。’无乃废先王之训而王几顿乎！”是也。《论语》曰：“指其掌。”谓举当以示人也。
　　若、惠，顺也。（《诗》曰：“惠然肯来。”）
　　[疏]“若、惠，顺也”。○释曰：“顺，不逆也。”《书》“曰若稽古”，谓顺考古道也。《诗邶风终风》云：“惠然肯然。”言有顺心然後可来是也。
　　敖、幠，傲也。（《礼记》曰：“无幠，无敖。”傲，慢也。○傲，五报切。幠，好吾切。）
　　[疏]“敖、幠，傲也”。○释曰：皆谓傲慢。《周颂丝衣》云：“不吴不敖。”○注“《礼记》曰：无幠无傲”者，《投壶》文也。案彼云：“鲁令弟子辞曰：‘毋幠，毋敖，毋偝立，毋逾言。偝立、逾言有常爵。’”是也。
　　幼、鞠，稚也。（《书》曰：“不念鞠子哀。”）
　　[疏]“幼、鞠，稚也”。○释曰：《方言》云：“稚，年小也。”《曲礼》曰：“幼子常视无诳。”《书》曰：“兄亦不念鞠子哀。”是皆谓年小也。“《书》曰”者，《周书康诰》文也。
　　逸、諐，过也。（书曰：“汝则有逸罚。”○諐音懋。）
　　[疏]“逸、諐，过也”。○释曰：皆谓咎过也。注云“《书》曰：汝则有逸罚”者，案《商书盘庚》云：“惟予一人有佚罚。”《费誓》云：“汝则有常刑。”无云“汝则有逸罚”者，师读不同故也。或者其在今文乎？諐者，《左传》曰“礼义不諐”之类是也。
　　疑、休，戾也。（戾，止也。疑者亦止。）
　　[疏]“疑、休，戾也”。○释曰：戾，止也。《书》曰：“疑谋勿成。”《月令》云：“百工休是。”疑、休皆为止也。
　　疾、齐，壮也。（壮，壮事，谓速也。齐亦疾。）
　　[疏]“疾、齐，壮也”。○释曰：急疾、齐整皆於事敏速强壮也。
　　悈、褊，急也。（皆急狭。○悈，纪力切。褊，必浅切。）
　　[疏]“悈、褊，急也”。○释曰：悈与亟同。《大雅灵台》云：“经始勿亟。”《文王有声》云：“匪棘其欲。”《礼记》引此诗作“匪革其犹”。革亦急也。悈、亟、棘、革，字虽异，音义同。《魏风葛屦》云：“维是褊心。”又《广雅》云：“悈，谨也。”褊，狭陋也。是皆急狭也。
　　贸、贾，市也。（《诗》曰：“抱布贸丝。”○贾音古。）
　　[疏]“贸、贾，市也”。○释曰：谓市买卖物也。○注“《诗》曰：抱布贸丝”者，《卫风氓》篇文也。《大雅瞻卬》云“如贾三倍”也。
　　厞、陋，隐也。（《礼记》曰：“厞用席。”《书》曰：“扬侧陋。”○厞，符佛切。）
　　[疏]“厞、陋，隐也”。○释曰：皆幽隐也。○注“《礼记》曰：厞用席”者，案《有司彻》云：“有司官彻馈，馔于室中西北隅，南面，如馈之设，右几，厞用席。”是也。云《礼记》者，误也。云“《书》曰：扬侧陋”者，《尧典》文也。
　　遏、遾，逮也。（东齐曰遏，北燕曰遾，皆相及逮。○遾音誓。）
　　[疏]“遏、遾，逮也”。○释曰：逮谓相及也。注“东齐曰遏，北燕曰遾”者，《方言》文也。
　　征、迈，行也。（《诗》曰：“王于出征。”迈亦行。）
　　[疏]“征、迈，行也”。○释曰：皆出行也。○注“《诗》曰：王于出征”者，《小雅六月》文也。云“迈亦行”者，《诗》云：“周王于迈。”是也。
　　圮、败，覆也。（谓毁覆。○圮，彼美反。）
　　[疏]“圮、败，覆也”。○释曰：圮毁、败坏皆倾覆也。《书》曰：“祖乙圮于耿。”
　　荐、原，再也。（《易》曰：“水荐至。”今呼重蚕为。○荐音贱。）
　　[疏]“荐、原，再也”。○释曰：皆重再也。孙炎云：“荐，草生之再也。”郭云“《易》曰：水荐至”者，《周易坎卦》象辞也。云“今呼重蚕为”者，《周礼夏官马质》云“禁原蚕”者是也。
　　抚、敉，抚也。（抚，爱抚也。敉义见《书》。○抚音武。）
　　[疏]“抚、敉，抚也”。○释曰：皆怜抚也。《方言》云：“宋卫邠陶之间谓爱曰抚。”故注云：“抚，爱抚也。”云“敉义见《书》”者，《大诰》云“予翼以于敉宁武图功”之类是也。
　　臞、脙，瘠也。（齐人谓瘠瘦为脙。○臞音衢。脙音求。）
　　[疏]“臞、脙，瘠也”。○释曰：皆瘦瘠也。郑玄《周礼注》云：“瘦，臞。腐，败。”郭云：“齐人谓瘠瘦为脙。”
　　桄、颎，充也。（皆充盛也。○颎，俱永反。）
　　[疏]“桄、颎，充也”。○释曰：孙叔然本恍作光。《书》云：“光被四表。”《说文》云颎是火光也。是皆充盛也。
　　屡、暱，亟也。（亲暱者亦数，亟亦数也。○亟，虚记切。）
　　[疏]“屡、暱，亟也”。○释曰：亟犹数也。《诗颂》曰：“屡丰年。”《左传》曰：“诸夏亲暱。”亲暱者，恩信必数。故注云：“亲暱者亦数。”
　　靡、罔，无也。
　　[疏]“靡、罔，无也”。○释曰：无，不有也。《诗》云：“靡神不举。”《书》曰：“罔有攸赦。”皆是。
　　爽，差也。爽，忒也。（皆谓用心差错，不专一。○差，初加切。）
　　[疏]“爽，差也。爽，忒也”。○释曰：广异言也。爽谓差错，又为忒变。孙炎曰：“忒，变杂不一。”郭云：“皆谓用心差错，不专一。”《诗卫风》云：“女也不爽。”《大雅瞻卬》云：“鞫人忮忒。”
　　佴，贰也。（佴次为副贰。○佴，而志切。）
　　[疏]“佴，贰也”。○释曰：佴，次也。次即副贰之义。
　　剂、翦，齐也。（南方人呼翦刀为剂刀。○剂，即随切。）
　　[疏]“剂、翦，齐也”。○释曰：皆为齐截也。郭云：“南方人呼翦刀为剂刀。”《释器》：“金镞、翦羽谓之镞。”
　　饙、馏，稔也。（今呼饭为饙，饙熟为馏。○饙音分。馏，力又切。）
　　[疏]“饙、馏，稔也”。○释曰：稔，熟也。孙炎曰：“蒸之曰饙，均之曰馏。”郭云：“今呼饭为饙，饙熟为馏。”《说文》云：“饙，一蒸米也”。“馏，饭气流也。”然则蒸米谓之饙，饙必馏而熟之。故言“饙、馏，稔也”。《大雅泂酌》云：“可以餴饎。”饙、餴音义同。
　　媵、将，送也。（《左传》曰：“以媵秦穆姬。”《诗》曰：“远于将之。”○媵，以正切。）
　　[疏]“媵、将，送也”。○释曰：皆谓送行也。孙炎曰：“将行之送也。”注云“《左传》曰：以媵秦穆姬”者，案僖五年晋“执虞公及其大夫并伯，以媵秦穆姬”。杜注云：“秦穆姬，晋献公女。送女曰媵，以屈辱之。”云“《诗》曰：远于将之”者，《邶风燕燕》卫庄姜送归妾之诗也。
　　作、造，为也。
　　[疏]“作、造，为也”。○释曰：谓营为也。皆见《郑风缁衣》篇。
　　餥、餱，食也。（《方言》云：“陈楚之间相呼食为餥。”○餥音非。餱音候呼或作同）
　　[疏]“餥、餱，食也”。○释曰：皆饭食也。○注“《方言》云：陈楚之间相呼食为餥”者，案彼云：“餥、飵，食也。陈楚之内相谒而食麦饘谓之餥，楚曰飰。凡陈楚之郊、南楚之外相谒而餮或曰飰，或曰。秦鲁之际河阴之间曰（恶恨切）（五恨切）。此真秦语也。”《大雅公刘》云：“乃裹餱粮。”
　　鞫、究，穷也。（皆穷尽也。见《诗》。）
　　[疏]“鞫、究，穷也”。○释曰：皆穷尽也。《大雅云汉》云：“鞫哉庶正。”《小雅节南山》云：“以究王讻。”
　　滷、矜、咸，苦也。（滷，苦地也。可矜怜者亦辛苦。苦即大咸。）
　　[疏]“滷、矜、咸，苦也”。○释曰：郭云“滷，苦地也”者，谓斥滷可煮盐者。《左传》曰：“表淳卤。”云“可矜怜者亦辛苦”者，《小雅鸿雁》云：“爰及矜人。”郑笺云：“可怜之人谓贫穷者，是辛苦之人也。”云“苦即大咸”者，释经之咸也。咸殊极必苦，故以咸为苦也。
　　干、流，求也。（诗曰：“左右流之。”）
　　[疏]“干、流，求也”。○释曰：皆求取也。《论语》云：“子张学干禄。”○注“《诗》曰：左右流之”，《周南关睢》文也。
　　流，覃也。覃，延也。（皆谓蔓延相被及。）
　　[疏]“流，覃也。覃，延也”。○释曰：转相解也。皆谓蔓延相被及，水之流必相延及。《诗周南》云：“葛之覃兮。”
　　佻，偷也。（谓苟且。○佻音挑。）
　　[疏]“佻，偷也”。○释曰：《小雅鹿鸣》云：“视民不恌。”是也。李巡曰：“佻，偷薄之偷。”郭云：“谓苟且。”《左传》赵孟曰：“吾侪偷食，朝不谋夕，何其长也。”杜注云：“言欲苟免目前，不能念长久。”是谓偷为苟且也。
　　潜，深也。潜、深，测也。（测亦水深之别名。）
　　[疏]“潜，深也。潜、深，测也”。○释曰：转相解也。《诗》曰：“潜虽伏矣。”是深矣。潜、深又为测。郭云：“测亦水深之别名。”
　　榖、鞠，生也。（《诗》曰：“榖则异室。”）
　　[疏]“榖、鞠，生也”。○释曰：皆生活也。○注“《诗》曰：榖则异室”者，《王风大车》篇文也。《小雅蓼莪》云：“母兮鞠我。”
　　啜，茹也。（啜者，拾食。○茹，如庶切。）
　　[疏]“啜，茹也。”○释曰：《说文》云：“啜，尝也。”郭云：“啜者，拾食。”《礼记檀弓》云：“啜菽饮水。”《大雅蒸民》云：“柔则茹之。”《方言》云：“茹，食也。吴越凡贪饮食者谓之茹。”
　　茹、虞，度也。（皆测度也。《诗》曰：“不可以茹。”○度音铎。）
　　[疏]“茹、虞，度也”。○释曰：皆谓测度也。○注“《诗》曰：不可以茹”者，《邶柏舟》文也。《左传》曰：“备豫不虞。”
　　试、式，用也。（皆见《诗》、《书》。）
　　[疏]“试、式，用也”。○释曰：皆任用也。注“皆见《诗》、《书》者，《小雅大东》云：“百僚是试。”《雨无正》云：“庶曰式臧。”《商书盘庚》云“今予将试以汝迁”，又云“式敷民德”之类是也。
　　诰、誓，谨也。（皆所以约勤谨戒众。）
　　[疏]“诰、誓，谨也”。○释曰：皆谨敕也。以大义谕众谓之诰。集将士而戒之曰誓。《尚书》诰、誓之篇是也。故郭云：“皆所以约勤谨戒众也。”
　　竞、逐，彊也。（皆自勉彊。○彊，巨丈反。）
　　[疏]“竞、逐，彊也”。○释曰：皆自勉彊也。《大雅抑》篇云：“无竞维人。”驰逐者亦彊梁也。
　　御、圉，禁也。（禁制。）
　　[疏]“御、圉，禁也”。○释曰：皆谓禁制。《小雅棠棣》云：“外御其务。”养马曰圉，亦所以禁制。故皆为禁也。
　　室、薶，塞也。（谓塞孔穴。○窒，猪乙切。）
　　[疏]“窒、薶，塞也”。○释曰：皆谓堙塞孔穴。《豳七月》云：“穹窒熏鼠。”《大宗伯》云：“以貍沈祭山林川泽。”是其类也。
　　黼、黻，彰也。（黼文如斧，黻文如两已相背。○黼音甫。黻音弗。）
　　[疏]“黼、黻，彰也”。○释曰：彰，明也。言文采著明也。注“黼文如斧，黻文如两已相背”者，《考工记》云：“白与黑谓之黼，黑与青谓之黻。”《释器》云：“斧谓之黼。”盖半白半黑，似斧刃白而身黑。黻谓以青黑线剌绣为两已字相背。黼取能断，黻取善恶相背。
　　膺、身，亲也。（谓躬亲。）
　　[疏]“膺、身，亲也”。○释曰：服膺、身先皆谓躬亲也。
　　恺悌，发也。（发，发行也。《诗》曰：“齐子恺悌。”）
　　[疏]“恺悌，发也”。○释曰：谓发明而行也。○注“《诗》曰：齐子恺悌”者，《齐风载驱》篇文也。毛传云：“言文姜於是乐易然。”郑笺云：“此恺悌犹言发夕也。”岂，读当为闓。弟，古文《尚书》以弟为圉。圉，明也。然则郭云“发，发行也”，是用郑笺为说。
　　髦士，官也。（取俊士，令居官。）
　　[疏]“髦士，官也”。○释曰：下士髦俊也。士者，男子之人大号。言取俊士令居官也。《大雅棫朴》云：“髦士攸宜。”是也。
　　畯，农夫也。（今之啬夫是也。○畯音俊。）
　　[疏]“畯，农夫也”。○释曰：田畯，一曰农夫。孙炎曰：“农夫，田官也。”皆谓主田大夫也。《小雅甫田》云：“田畯至喜。”郑笺云：“田畯司啬，今之啬夫也。”此注云“今之啬夫是也”。然则田畯，田官，在田司主稼穑，故谓之司啬。汉及东晋亦有此官，谓之啬夫。故郑、郭皆云今之啬夫也。
　　盖、割，裂也。（盖，未详。）
　　[疏]“盖、割，裂也”。○释曰：割谓以刀裂之也。
　　邕、支，载也。（皆方俗语，亦未详。）
　　[疏]“邕、支，载也”。○释曰：谢氏云：“邕，字又作拥。”释云：“拥者，护之载。”郭云“皆方俗语，亦未详”。
　　諈诿，累也。（以事相属累为諈诿。○諈，竹睡切。累，劣伪切。诿，女諈切。）
　　[疏]“諈诿，累也”。○释曰：谓相累及也。孙炎曰：“楚人曰諈，秦人曰诿。”郭云：“以事相属累为諈诿。”
　　漠、察，清也。（皆清明。）
　　[疏]“漠、察，清也”。○释曰：樊光云：“漠然，清貌。察，明也。”是皆清明也。
　　庇、庥，荫也。（今俗语呼树荫为庥。）
　　[疏]“庇、庥，荫也”。○释曰：舍人曰：“庇，蔽也。庥，依止也。”郭云：“今俗语呼树荫为庥。”又七年《左传》云：“葛藟犹能庇其本根。”
　　榖、履，禄也。（《书》曰：“既富方榖。”《诗》曰：“福履将之。”）
　　[疏]“榖、履，禄也”。○释曰：皆福禄也。《孝经援神契》云：“禄者，录也。取上所以敬录接下，下所以敬录事上。”○注“《书》云：既富方榖”者，《洪范》文。云“《诗》曰：福履将之”者，《周南樛木》文也。
　　履，礼也。（礼可以履行，见《易》。）
　　[疏]“履，礼也”。○释曰：履又为礼也。注“礼可以履行，见《易》”者，《叙卦》云：“物畜然後有礼，故受之以履。”韩康伯云：“履者，礼也。”
　　隐，占也。（隐度。）
　　[疏]“隐，占也”。○释曰：占者，视兆以知吉凶也。必先隐度，故曰“隐，占也”。
　　逆，迎也。
　　[疏]“逆，迎也”。○释曰：谓迎迓。《周书顾命》云：“逆子钊于南门之外。”
　　憯，曾也。（发语辞。见《诗》。○憯音惨。）
　　[疏]“憯，曾也”。○释曰：憯犹言曾也。曾，则也。皆发语辞。郭云“见《诗》”者，《小雅节南山》云“憯莫惩嗟”、《卫风河广》云“曾不崇朝”之类是也。
　　增，益也。（今江东通言增。）
　　[疏]“增，益也”。○释曰：谓饶益也。郭云：“今江东通言增。”
　　窭，贫也。（谓贫陋。○窭求矩切）
　　[疏]“窭，贫也”。○释曰：窭者，无礼也。贫者，无财也。由其无财以为礼。郭云：“谓贫陋。”《邶风北门》云：“终窭且贫。”
　　薆，隐也。（谓隐蔽。○薆音爱。）
　　[疏]“薆，隐也”。○释曰：薆鄣即隐蔽也。
　　僾，唈也。（呜唈短气，皆见《诗》。○僾音爱。唈，乌合切。）
　　[疏]“僾，唈也”。○释曰：孙炎曰：“心唈也。”郭云：“呜唈短气，皆见《诗》。”《大雅桑柔》云：“亦孔之僾。”是也。
　　基，经也。（基业所以自经营。）基，设也。（亦为造设。）
　　[疏]“基，经也。基，设也。”○释曰：基，墙下土也。又诂为始作事，谋始必经纶也。郭云：“基业所以自经营。”又为造设。
　　祺，祥也。（谓徵祥。）祺，吉也。（祥吉之先见。）
　　[疏]“祺，祥也。祺，吉也。”○释曰：舍人曰：“祺福之祥，谓徵祥也。”祥即吉之先见者也，故又为吉。《大雅行韦》云：“寿考维祺。”
　　兆，域也。（谓茔界。）
　　[疏]“兆，域也”。○释曰：谓茔墓界域也。《孝经》曰：“卜其宅兆。”《广雅》云：“兆，葬地也。”《士丧礼》云：“筮宅，冢人营之。”郑注云：“宅，葬居也。”然则筮得吉兆，经营之以为界域也。
　　肇，敏也。（《书》曰：“肇牵车牛。”）
　　[疏]“肇，敏也”。○释曰：谓敏疾也。“《书》曰：肇牵车牛”者，《周书酒诰》文也。
　　挟，藏也。（今江东通言挟。○挟音叶。）
　　[疏]“挟，藏也”。○释曰：谓隐藏物也。郭云：“今江东通言挟。”《史记》：“秦有挟书之律。”
　　浃，彻也。（谓沾彻。○浃音接。）
　　[疏]“浃，彻也”。○释曰：言润泽浃洽，相沾彻也。
　　替，废也。替，灭也。（亦为灭绝。）
　　[疏]“替，废也。替，灭也”。○释曰：替谓废已也。《小雅楚茨》云：“子子孙孙，勿替引之。”是也。替又为绝灭。
　　速，徵也。徵，召也。（《易》曰：“不速之客。”）
　　[疏]“速，徵也。徵，召也”。○释曰：转相解也，皆谓呼召。○注“《易》曰：不速之客”者，《需卦上六》爻辞也。
　　琛，宝也。（《诗》曰：“来献其琛。”○琛，敷金切。）
　　[疏]“琛，宝也”。○释曰：谓珍宝也。舍人曰：“美宝曰琛。”○注“《诗》曰：来献其琛”者，《鲁颂泮水》文也。
　　探，试也。（刺探尝试。）
　　[疏]“探，试也”。○释曰：试谓尝之也。《论语》云：“见不善如探汤。”郭云：“刺探尝试。”
　　髦，选也。（俊士之选。）髦，俊也。（士中之俊，如毛中之髦。）
　　[疏]“髦，选也。髦，俊也”。○释曰：广异言也。毛中之长毫曰髦，士之俊选者借譬为名焉。故郭云：“士中之俊，如毛中之髦。”
　　俾，职也。（使供职。）
　　[疏]“俾，职也”。○释曰：俾诂为使言，任使供职也。
　　纰，饰也。（谓缘饰，见《诗》。○纰音备。）
　　[疏]“纰，饰也”。○释曰：“谓缘饰，见《诗》”者，《鄘风干旄》云：“素丝纰之。”是也。
　　淩，栗也。（凌懅战栗。○淩音凌。）栗，慼也。（战栗者忧慼。）
　　[疏]“淩，栗也。栗，慼也”。○释曰：转相解也。《埤苍》云：凌，栗也。郭云：“淩懅战栗”，则凌、陵音义同。栗又为慼。郭云：“战栗者忧慼。”《秦风黄鸟》云：“惴惴其栗。”
　　蠲，明也。（蠲，清明貌）茅，明也。（《左传》曰：“前茅虑无。”）明，朗也。
　　[疏]“蠲明”至“朗也”。○释曰：郭云：“蠲，清明貌。”樊光云：“蠲除垢秽，使令清明。”茅亦明也。舍人曰：“茅昧之明也。”“《左传》云：前茅虑无”者，宣十二年传文也。杜注：“虑无，如今军行前有斥候伏，皆持以绛及白为幡，见骑贼举绛幡，见步贼举白幡，备虑有无也。茅，明也。”或曰：时楚以茅为旌识，明即融朗也。
　　猷，图也。（《周官》曰“以猷鬼神祗”，谓图画。）猷，若也。（《诗》曰：“实命不猷。”）
　　[疏]“猷，图也。猷，若也”。○释曰：猷谓图画，又为若，若，如也。《周礼》曰“以猷鬼神祗”者，《春宫》“凡以神仕者，掌三辰之法，以猷鬼神示之居，辩其名物”是也。“《诗》曰：实命不猷”者，《召南小星》文也。
　　偁，举也。（《书》曰：“偁尔戈。”）
　　[疏]“偁，举也”。○释曰：谓兴举也。注“偁尔戈”者，《周书牧誓》文也。
　　称，好也。（物称人意亦为好。）
　　[疏]“称，好也”。○释曰：谓好物。郭云：“物称人意亦为好。”
　　坎、律，铨也。（《易坎卦》主法。法律皆所以铨量轻重。）
　　[疏]“坎、律，铨也”。○释曰：谓铨量也。樊光曰：“坎，水也。”水性平，律亦平，铨亦平。郭云“《易坎卦》主法”者，《说卦》云：“坎为水，水平，故主法。”云“法律皆所以铨量轻重”者，《白虎通》云：“水之为言准也。”《律历志》云：“绳直生准，准正则平衡而钧权矣。”又曰：“权衡者，衡，平也；权，重也。衡所以任权而钧物平轻重也，本起於黄锺之重。一龠容千二百黍，重十二铢，两之为两。两者，两黄锺律之重。”是“法律皆所以铨量轻重”也。
　　矢，誓也。（相约誓。）
　　[疏]“矢，誓也”。○释曰：相约誓也。《鄘柏舟》云：“之死矢靡它。”
　　舫，舟也。（并两船。）
　　[疏]“舫，舟也”。○释曰：谓并两船。《释水》曰：“大夫方舟。”
　　泳，游也。（潜行游水底。）
　　[疏]“泳，游也”。○释曰：谓潜行游水底也。《邶谷风》云：“泳之游之。”
　　迨，及也。（东齐曰迨。）
　　[疏]“迨，及也”。○释曰：谓相及也。注“东齐曰迨”者，《方言》文也。
　　冥，幼也。（幼稚者冥昧。）
　　[疏]“冥，幼也”。○释曰：谓幼少也。郭云：“幼稚者冥昧。”《小雅斯干》云：“哕哕其冥。”
　　降，下也。
　　[疏]“降，下也”。○释曰：《召南草虫》云：“我心则降。”
　　佣，均也。（齐等。○佣，敕容切。）
　　[疏]“佣，均也”。○释曰：谓齐等也。《小雅节南山》云：“昊天不佣。”
　　彊，暴也。（彊梁凌暴。）
　　[疏]“强，暴也”。○释曰：彊梁者，好凌暴於物。《诗》叙云：“彊暴之男。”
　　宨，肆也。（轻宨者，好放肆。）肆，力也。（肆，极力。）
　　[疏]“宨，肆也。肆，力也”。○释曰：宨，轻也。肆，放也。轻宨者，好放肆。肆又为极力。
　　俅，戴也。（《诗》曰：“载弁俅俅。”）
　　[疏]“俅，戴也”。○释曰：谓头戴也。○注“《诗》曰：载弁俅俅”者，《周颂丝衣》文也。
　　瘗，幽也。（幽亦薶也。）
　　[疏]“瘗，幽也”。○释曰：皆谓薶藏。
　　氂，罽也。（毛氂所以为罽。○氂音离。罽音计。）
　　[疏]“氂，罽也”。○释曰：毛氂所以为罽。舍人曰：“氂谓毛罽也。胡人续羊毛而作衣。”然则罽者，织毛为之，若今之毛氍毹，以衣马之带鞅也。
　　烘，燎也。（烧燎。）煁，烓也。（今之三隅灶。见《诗》。○燎音料。煁，市针切。烓，顷。）
　　[疏]“烘，燎也。煁，烓也”。○释曰：舍人曰：“烘，以火燎也。煁，烓灶也。”郭云：烘谓烧燎；煁，今之三隅灶也。然则烓者，无釜之灶，其上燃火谓之烘，本为此灶上以然火照物，若今之火炉也。注云“见《诗》”者，《小雅白华》云：“樵彼桑薪，卬烘于煁。”是也。
　　陪，朝也。（陪位为朝。）
　　[疏]“陪，朝也”。○释曰：臣见君曰朝，朝之列位必陪重。是“陪位为朝”也。
　　康，苛也。（谓苛刻。○苛音何。）
　　[疏]“康，苛也”。○释曰：注“谓苛刻”，案苛者毒草名，为政刻急者取譬焉。《礼记》孔子曰：“苛政猛於虎。”苛名康者，以康安也。苛刻者心安之。《左传》曰：“州吁阻兵而安忍”，其类也。
　　樊，藩也。（谓藩篱。）
　　[疏]“樊，藩也”。○释曰：孙炎曰：“樊圃之藩也。”郭曰：“谓藩篱。”藩以细木为之。《齐风东方未明》云：“折柳樊圃。”《小雅青蝇》云：“营营青蝇，止于榛。”毛传云：“棘榛所以为藩。”是也。
　　赋，量也。（赋税所以评量。）
　　[疏]“赋，量也”。○释曰：谓赋税也。郭云：“赋税所以评量。”《方言》云：“平均，赋也。燕之北鄙，东齐北郊，凡相赋敛谓之平均。”是评量也。
　　粻，粮也。（今江东通言粻。）
　　[疏]“粻，粮也”。○释曰：谓粻食也。郭云：“今江东通言粻。”《王制》云：“五十异粻。”
　　庶，侈也。（庶者众多为奢侈。）庶，幸也。（庶几侥倖。）
　　[疏]“庶，侈也。庶，幸也”。○释曰：富庶者多奢侈。郭云：“庶者众多为奢侈。”《书》曰：“禄不期侈。”庶又为幸望。郭云：“庶几侥倖。”侥者，求见亲御也。幸与倖通用之。
　　筑，拾也。（谓拾掇。○筑音竹。）
　　[疏]“筑，拾也”。○释曰：拾谓拾掇。《金縢》云：“凡大木所偃，尽起而筑之。”马融云：“起其木，拾其禾。”
　　奘，驵也。（今江东呼大为驵，驵犹粗也。○奘，徂朗切。驵音租。）
　　[疏]“奘，驵也”。○释曰：皆谓大也。秦晋谓大为奘。郭云：“今江东呼大为驵，驵犹粗也。”
　　集，会也。
　　[疏]“集，会也”。○释曰：《说文》云：集若“群鸟在林木之上”，故曰集，指事也。故经典通谓聚会为集。
　　舫，泭也。（水中筏。○泭音孚。）
　　[疏]“舫，泭也”。○释曰：孙炎曰：“舫，水中为泭筏也。”郭云：“水中筏。”《方言》云：“泭谓之。谓之筏。筏，秦晋之通语也。”《周南汉广》云：“不可方思。”《论语》云：“乘桴浮於海。”注云：“桴，编竹木，大曰栰，小曰桴。”是也。舫、方、泭、桴音义同。
　　洵，均也。（谓调均。）洵，龛也。（未详。）
　　[疏]“洵，均也。洵，龛也”。○释曰：李巡曰：“洵，遍之均也。”郭云：“谓调均。”《大雅桑柔》云：“苑彼桑柔，其下侯旬。”毛传云：“旬言阴均也。”然则洵、旬音义同。洵又为龛，未详。
　　逮，遝也。（今荆楚人皆云遝。○遝音沓。）
　　[疏]“逮，遝也”。○释曰：亦谓相及，方俗语异耳。郭云：“今荆楚人皆云遝。”
　　是，则也。（是事可法则。）
　　[疏]“是，则也”。○释曰：是不非，则法效也。郭云“是事可法则”，言不非之事，乃可为人法则。
　　画，形也。（画者为形象。）
　　[疏]“画，形也”。○释曰：郭云：“画者为形象。”《考工记》云：“画繪之事，．．．．．．土以黄，其象方，天时变，火以圜，山以章，水以龙，鸟兽蛇。”是画者为形象也。
　　赈，富也。（谓隐赈富有。○赈，之忍反。）
　　[疏]“赈，富也”。○释曰：皆丰财也。郭云：“谓隐赈富有。”
　　局，分也。（谓分部。○分，部问切。）
　　[疏]“局，分也”。○释曰：成十六年《左传》云：“离局，奸也。”杜注云：“远其部曲为离局。”
　　懠，怒也。（《诗》曰：“天之方懠。”音荠。）
　　[疏]“懠，怒也”。○释曰：舍人曰：“懠，怒声也。”郭云“《诗》曰：天之方懠”者，《大雅版》篇文也。
　　僁，声也。（谓声音。○僁音屑。）
　　[疏]“僁，声也”。○释曰：郭云：“谓声音。”言声音僁僁然也。
　　葵，揆也。（《诗》曰：“天子葵之。”）揆，度也。（商度。○度，徒各切。）
　　[疏]“葵，揆也。揆，度也”。○释曰：转相解也。皆谓商度法。“《诗》曰：天子葵之”者，《小雅采菽》文也。《鄘风定之方中》云：“揆之以日。”
　　逮，及也。
　　[疏]“逮，及也”。○释曰：亦谓相及也。《大雅桑柔》云：“荓云不逮。”
　　惄，饥也。（惄然饥意）
　　[疏]“惄，饥也”。○释曰：李巡云：“惄，宿不食之饥也。”郭云：“惄然饥意。”《周南汝墳》云：“惄如调饥。”毛传云：“惄，饥意也。”郑笺释云：“惄，思也。”然则惄之为训本为思耳。但饥之思食，意又惄然，故又以为饥。惄是饥之意，非饥之状。故郭及毛传皆言“饥意”。郑笺以为思，义相接成也。
　　眕，重也。（谓厚重，见《左传》。○眕，之忍切。）
　　[疏]“眕，重也”。○释曰：“谓厚重，见《左传》”者，隐三年卫大夫石碏曰：“夫宠而不骄，骄而能降，降而不憾，憾而能眕者，鲜矣。”杜注云：“如此者少也。降其身则必恨，恨则思乱，不能自安自重。”是也。
　　猎，虐也。（凌猎暴虐。）
　　[疏]“猎，虐也”。○释曰：猎谓从禽也必暴害於物，故云虐。郭云：“凌猎暴虐。”
　　土，田也。（别二名。）
　　[疏]“土，田也”。○释曰：别地之二名也。《白虎通》云：“中央者土，土主吐舍万物，上之为言吐也。”《释名》云：“土，乙耕者曰田。田者填也，五稼填满其中也。”
　　戍，遏也。（戍守所以止寇贼。）
　　[疏]“戍，遏也”。○释曰：遏，止也。郭云：“戍守所以止寇贼。”《春秋》：公子买戍卫。
　　师，人也。（谓人众。）
　　[疏]“师，人也”。○释曰：师，众也。《周礼大司马》：“二千五百人为师。”故郭云：“谓人众。”
　　硈，巩也。（硈然坚固。○硈，苦角切。）
　　[疏]“硈，巩也”。○释曰：谓牢固。《易文言》云：“确乎其不可拔。”又《革卦初九》云：“巩用黄牛之革。”若如此说，硈（苦学力）当从告。《说文》别有硈，苦八切，石坚也。字虽小异，其义则同。
　　弃，忘也。
　　[疏]“弃，忘也”。○释曰：心遗忘。《小雅谷风》云：“弃我如遗。”
　　嚣，闲也。（嚣然，闲暇貌。○嚣，丘力切。）
　　谋，心也。（谋虑以心。）
　　献，圣也。（谥法曰：“聪明睿智曰献。”）
　　[疏]“嚣闲”至“圣也”。○释曰：郭云：“《谥法》曰：聪明睿智曰献。”《谥法》者，周书篇名也。
　　里，邑也。（谓邑居。）
　　[疏]“里，邑也”。○释曰：谓邑居也。《论语》云：“里仁为美。”《王制》云：“凡居民，量地以制邑。”
　　襄，除也。（《诗》曰：“不可襄。”）
　　[疏]“襄，除也”。○释曰：谓除去也。○注“《诗》曰：不可襄”者，《鄘风墙有茨》文也。
　　振，古也。（《诗》曰：“振古如兹。”犹云久若此。）
　　[疏]“振，古也”。○释曰：言久故也。○注“《诗》曰：振古如兹，犹言久若此”者，案《周颂载芟》云：“匪今斯今，振古如兹。”毛传云：“振，自也。”郑笺云：“振亦古也。言修德行礼，莫不获报，乃古古而如此，所由来者久，非适今时。”是也。
　　懟，怨也。（○懟音队。）
　　[疏]“懟，怨也”。○释曰：谓怨振。《左传》曰：“以死谁懟。”
　　缡，介也。（缡者，系。介犹阂。○缡音离。）
　　[疏]“缡，介也”。○释曰：郭云“缡者，系。介犹阂”，以释水云：“缡，緌也。”緌系著则介阂也。
　　号，謼也。（今江东皆言謼。○号音毫。謼，火胡切。）
　　[疏]“号，謼也”。○释曰：谓叫謼也。《小雅宾之初筵》云：“载号载呶。”郭云：“今江东皆言謼。”
　　凶，咎也。
　　[疏]“凶，咎也”。○释曰：谓咎恶也。通见《诗》、《书》。
　　苞，稹也。（今人呼物丛緻者为稹。）
　　[疏]“苞，稹也”。○释曰：郭云：“今人呼物丛緻者为稹。”孙炎曰：“物丛生曰苞。”齐人名曰稹。”《唐风鸨羽》云：“集于苞栩。”毛传云：“苞，稹。”郑笺云：“稹者，根相迫迮梱緻。”亦谓丛生也。
　　逜，寤也。（相于寤。○逜音寤。）
　　[疏]“逜，寤也”。○释曰：逜谓相干也。寐而觉之曰寤。郭云：“相干寤。”
　　顁，题也。（题，额也。《诗》曰：“麟之定。”○顁，了佞切。）
　　[疏]“顁，题也”。○释曰：皆谓额也。○注“《诗》曰：麟之定”者，《周南麟之趾》文也。
　　猷、肯，可也。（《诗》曰：“猷来无弃。”肯，今通言。）
　　[疏]“猷、肯，可也”。○释曰：皆肯可也。○注“《诗》曰：猷来无弃”者，《魏风陟岵》文也。“肯，今通言”者，《邶风终风》云：“惠然肯来。”是也。
　　务，侮也。（《诗》曰：“外御其侮。”）
　　[疏]“务，侮也”。○释曰：谓轻侮也。○注“《诗》曰：外御其侮”，《小雅棠棣》文也。
　　贻，遗也。（相归遗。○遗，唯季切。）
　　[疏]“贻，遗也”。○释曰：谓相归遗。《诗》云：“贻我握椒。”
　　贸，买也。（广二名。）
　　[疏]“贸，买也”。○释曰：贸，市也。又为买。郭云：“广二名。”《诗》云：“抱布贸丝。”
　　贿，财也。
　　[疏]“贿，财也”。○释曰：财帛总名贿。《周礼冢宰职》云：“商贾阜通货贿。”郑注云：“布帛曰贿。”
　　甲，狎也。（谓习狎。）
　　[疏]“甲，狎也”。○释曰：谓狎习也。《卫风芄兰》云：“能不我甲。”《左传》曰：“水濡，民狎而玩之。”
　　菼，骓也。菼，薍也。（《诗》曰：“毳衣如菼。”菼草色如骓，在青白之间。○菼，他敢切。薍，五患切。）
　　[疏]“菼，骓也。菼，薍也”。○释曰：广异言也。○注“《诗》曰：毳衣如菼”者，《王风大车》文也。毛传云：“菼，骓也，芦之初生者也。”郑笺云：“菼，薍也。”以传解菼色，未辨草名，故定之也。郭云“菼草色如骓，在青白之间”者，以《释畜》云“苍白杂毛骓”故也。
　　粲，餐也。（今河北人呼食为餐。○餐音孙。）
　　[疏]“粲，餐也”。○释曰：谓餐食也。郭云：“今河北人呼食为粲。”《郑风缁衣》云：“还予授子之粲兮。”郑笺云：“自馆还，在采地之都，我则设餐以授之，爱之，欲饮食之。”
　　渝，变也。（谓变易。）
　　[疏]“渝，变也”。○释曰：谓变易也。诗曰：“赦命不渝。”
　　宜，肴也。（《诗》曰：“与子宜之。”）
　　[疏]“宜，肴也”。○释曰：谓肴馔也。李巡曰：“饮酒之肴也。”○注“《诗》曰：与子宜之”者，《郑风女曰鸡鸣》文也。
　　夷，悦也。（《诗》曰：“我心则夷。”）
　　[疏]“夷，悦也”。○释曰：谓喜悦也。○注“《诗》曰：我心则夷”者，《召南草虫》文。
　　颠，顶也。（头上。）
　　[疏]“颠，顶也”。○释曰：谓头上也。《诗》曰：“有马白颠。”
　　耋，老也。（八十为耋。○耋音迭。）
　　[疏]“耋，老也”。○释曰：耋，铁也。孙炎曰：“老人面如铁色。”郭云：“八十为耋。”《诗秦风车邻》云：“逝者其耋。”毛传云：“八十曰耋。”《易离卦》云：“大耋之嗟。”郑注云：“年逾七十。”僖九年《左传》曰：“伯舅耋老。”服虔云：“七十曰耋。”此及《诗传》言八十曰耋者，耋有七十、八十，无正文也。《诗》以仕者七十致事。仕者虑已之耋，欲得早致事，故以为八十。此用《诗传》为说，故与之同。
　　輶，轻也。（《诗》曰：“德輶如毛。”○輶，酋。）
　　[疏]“輶，轻也”。○释曰：谓轻微也。○注“《诗》曰：德輶如毛”者，《大雅烝民》文。
　　俴，浅也。（《诗》曰：“小戎俴。”○俴音践。）
　　[疏]“俴，浅也”。○释曰：谓浅近。○注“《诗》曰：小戎浅收”者，《秦风小戎》文也。
　　绹，绞也。（纠绞绳索。○绹音陶。）
　　[疏]“绹，绞也”。○释曰：谓纠绳索也。李巡曰：“绹，绳之绞也。”《豳七月》云：“宵尔索绹。”
　　讹，化也。（《诗》曰：“四国是讹。”）
　　[疏]“讹，化也”。○释曰：匡正之化也。○注“《诗》曰：四国是讹”者，《豳风破斧》文。
　　跋，躐也。（《诗》曰：“狼跋其胡。”）疐，跲也。（《诗》曰：“载疐其尾。”○躐音猎。疐音致。跲，其叶切。）
　　[疏]“跋，躐也。疐，跲也”。○释曰：李巡曰：“跋前行曰躐跲，却顿曰疐。”○注“《诗》云：狼跋其胡，载疐其尾”者，《豳风狼跋》文也。《说文》云：“跋、蹎，丁千切；跲，踬，竹二切。踬即疐也。然则跋与疐皆是颠倒之类。以跋为躐者，谓跋其胡而倒踬耳。毛传云：“老狼有胡”，谓领下垂胡：“进则躐其胡”，谓躐胡而前倒也；“退则跲其尾”，谓却顿而倒於尾上也。
　　烝，尘也。（人众所以生尘埃。）
　　[疏]“烝，尘也”。○释曰：孙炎曰：“烝，物久之尘。”《小雅南有嘉鱼》云：“烝然罩罩。”郭云：“人众所以生尘埃。”
　　戎，相也。（相佐助。）
　　[疏]“戎，相也”。○释曰：相，如字，注同。一云相助也，息亮切，故注云“相佐助”也。
　　饫，私也。（宴饮之私。）
　　[疏]“饫，私也”。○释曰：孙炎曰：“饫，非公朝，私饮酒也。”郭云：“宴饮之私。”《小雅棠棣》云：“饮酒之饫。”毛传云：“饫，私也。不脱屦升堂谓之饫。”郑笺云：“私者，图非常之事。若议大疑於堂，则有饫礼焉。听朝为公。”《周语》曰：“王公立饫。”
　　孺，属也。（谓亲属）
　　[疏]“孺，属也”。○释曰：李巡云：“孺，骨肉相亲属也。”《棠棣》云：“和乐且孺。”毛传云：“九族会曰和。孺，属也。”郑笺云：“属者，昭穆相次序。”
　　幕，暮也。（幕然暮夜。）
　　[疏]“幕，暮也”。○释曰：幕然暮夜也。
　　煽，炽也。炽，盛也。（互相训。煽义见《诗》。）
　　[疏]“煽，炽也。炽，盛也”。○释曰：转相解也。皆嬖宠炽盛也。注“煽义见《诗》”者，《小雅十月之交》云：“艳妻煽方处。”
　　柢，本也。（谓根本。○柢音帝。）
　　[疏]“柢，本也”。○释曰：谓根本也。《周礼其瑞》云：“四圭有邸。”郑司农云：“於中央为璧，圭者其四面，一玉俱成。”即引此文云：“邸，本也。圭本著於璧，故四圭有邸，圭末四出故也。”又曰：“两圭有邸。”後郑云：“僢而同邸。”皆谓本也。柢、邸音义同。
　　窕，閒也。（窈窕閒隙。○閒音闲。）
　　[疏]“窕，閒也”。○释曰：窈窕间隙也。《诗周南关雎》云：“窈窕淑女。”毛传云：“窈窕幽閒。”郑笺云：“幽閒深宫。”皆谓淑女所处之宫，形状窈窕然。
　　沦，率也。（相率使。）
　　[疏]“沦，率也”。○释曰：谓相牵率。郭云：“相率使。”《小雅雨无正》云：“无沦胥以铺。”
　　罹，毒也。（忧思惨毒。）
　　[疏]“罹，毒也”。○释曰：释诂云：“罹，忧也。”郭云：“忧思惨毒。”《小雅小弁》云：“我独于罹。”
　　检，同也。（模范同等。）
　　[疏]“检，同也”。○释曰：检模范也。郭云：“模范同等。”《说文》云：“书署也。”
　　邮，过也。（道路所经过。）
　　[疏]“邮，过也”。○释曰：邮谓邮亭。过，经过也。郭云：“道路所经过。”《郊特牲》云：“邮表啜。”
　　逊，遯也。（谓逃去。）
　　[疏]“逊，遯也”。○释曰：谓逃去也。《春秋》庄元年：“夫人姜氏孙于齐。”《公羊传》曰：“孙者何？孙犹孙也。内讳奔，谓之孙。”《榖梁传》曰：“孙之为言犹孙，讳奔也。”
　　毙，踣也。（前覆。）偾，僵也。（却偃。○毙音弊。踣，蒲北切。偾音粪。僵音姜。）
　　[疏]“毙，踣也。偾，僵也”。○释曰：前却、颠倒之名也。毙又谓之踣，皆前覆也。《檀弓》云：“射之毙。”郑注云：“毙，仆也。”然则又为仆。偾谓之僵，皆仰偃也。《左传》曰：“郑伯之车偾於济。”
　　畛，殄也。（谓殄绝。）
　　[疏]“畛，殄也”。○释曰：谓畛绝也。《周颂载芟》云：“徂隰徂畛。”毛传曰：“畛，场也。”《地官遂人》云：“十夫有沟，沟上有畛。”则畛谓地畔之径路也。至此而易之，故以畛为场。易则地绝，故得为畛。
　　曷，盍也。（盍，何不。）
　　[疏]“曷，盍也”。○释曰：郭云：“盍，何不也。”《论语》曰：“盍各言尔志。”
　　虹，溃也。（谓溃败。○溃音会。）
　　[疏]“虹，溃也”。○释曰：溃败，乱也。《大雅抑》篇云：“实虹小子。”《召旻》云：“蟊贼内讧。”
　　隌，闇也。（隌然，冥貌。○隌音唵。闇音隌。）
　　[疏]“隌，闇也”。○释曰：谓冥昧也。郭云：“隌然，冥貌。”
　　，胶也。（胶，黏。○，女乙切。）
　　[疏]“，胶也”。○释曰：胶，黏也。《方言》云：“、，黏也。齐鲁青徐、自关而东，或曰，或曰。”
　　孔，甚也。厥，其也。戛，礼也。（谓常礼。）
　　[疏]“孔甚”至“礼也”。○释曰：孔，甚。厥，其。通见《诗》、《书》。《释训》云：“戛，常也。”故郭云“谓常礼”。
　　阇，台也。（城门台。○阇音都。）
　　[疏]“阇，台也”。○释曰：谓城门台也。《郑风》云：“出其闉阇。”毛传云：“闉，曲城也。阇，城台也。”
　　囚，拘也。（谓拘执。）
　　[疏]“囚，拘也”。○释曰：谓拘执也。《月令》云：“挺重囚。”《左传》曰：“南冠而絷者，楚囚也。”絷则拘执也。
　　攸，所也。展，適也。（得自申展，皆適意。）
　　[疏]“攸，所也。展，適也”。○释曰：《易》曰：“利有攸往。”郭云：得自申展者，皆適意也。
　　郁，气也。（郁然，气出。）
　　[疏]“郁，气也”。○释曰：郁然气出也。谓郁蒸之气也。
　　宅，居也。
　　[疏]“宅，居也”。○释曰：谓居处也。《大雅文王有声》云：“宅是镐京。”
　　休，庆也。
　　[疏]“休，庆也”。○释曰：谓嘉庆也。《商颂》曰：“何天之休。”
　　祈，叫也。（祈，祭者叫呼而请事。）
　　[疏]“祈，叫也”。○释曰：祈犹祷也，求也。《春官大祝》：“掌六祝之辞以祈福祥，求永贞。”郭云：“祈，祭者叫呼而请事。”
　　濬、幽，深也。（濬亦深也。）哲，智也。
　　[疏]“濬幽”至“智也”。○释曰：舍人曰：“濬，下之深也。哲，人智也。”郭云：“濬亦深也。”《虞书舜典》云：“濬哲文明。”孔安国云：“舜有深智。”言其智之深，所知不浅近也。
　　弄，玩也。
　　[疏]“弄，玩也”。○释曰：谓玩好也。《小雅斯干》云：“载弄之璋。”郑笺云：“玩以璋者，欲其比德焉。”
　　尹，正也。（谓官正也。）皇、匡，正也。（诗曰：“四国是皇。”）
　　[疏]“尹正”至“匡正也”。○释曰：正，长也。郭云：“谓官正也。”言为一官之长也。《周书君陈》曰：“尹兹东郊。”皇，君成之正。匡，救谏之正。《孝经》云：“匡救其恶。”○注“《诗》曰：四国是皇”者，《豳风破斧》文也。
　　服，整也。（服御之令齐整。）
　　[疏]“服，整也”。○释曰：谓整治也。郭云：“服御之令齐整。”《周南葛覃》云：“服之无斁。”
　　聘，问也。（见《榖梁传》。）
　　[疏]“聘，问也”。○释曰：问谓存省之，对而言之，则“聘，问”异。《周礼大行人》云：“时聘以结诸侯之好，间问以谕诸侯之德。”又曰：“凡诸侯之邦交，岁相问也，殷相聘也。”《聘礼》云：“小聘曰问。”是异也。散而言之皆谓相存省，故此云“聘，问也”。注“见《榖梁传》”者，按隐九年”春，天王使南季来聘”，《榖梁传》曰：“南，氏姓也。季，字也。聘，问也。”是其事。
　　愧，慙也。
　　[疏]“愧，惭也”。○释曰：谓惭耻也。《小尔雅》云：“不直失节谓之惭。惭，愧也。面惭曰戁，心惭曰恧，体惭曰逡。”《方言》云：“悔、（音匿）、，惭也。晋曰悔，或曰，秦晋之间凡愧而见上谓之，梁宋曰。”又云：“（音腆）恧（女六切），惭也。荆杨青徐之间曰，若梁益秦晋之间言心内惭矣。山之东西自愧曰恧，赵魏之间谓之（音密，亦音秘。）
　　殛，诛也。（《书》曰：“鲧则殛死。”○殛，纪力切。）
　　[疏]“殛，诛也”。○释曰：谓诛责。○注“《书》曰：鲧则殛死”者，《周书洪范》文。
　　克，能也。翌，明也。（《书》曰：“翌日乃瘳。”）
　　[疏]“克，能也。翌，明也”。○释曰：克，能。通见《书》传。○注“《书》曰：翌日乃瘳”者，《周书金縢》文。
　　讻，讼也。（言讻譊。）
　　[疏]“讻，讼也”。○释曰：多争讼。郭云：“言讻譊。”譊即讙譊。《小雅节南山》云：“降此鞫讻。”
　　晦，冥也。奔，走也。逡，退也。（《外传》曰：“已复於事而逡。”○冥，亡定切。）
　　[疏]“晦冥”至“退也”。○释曰：冥谓闇冥，见《公羊传》。奔，大走也。《左传》曰：“车驰卒奔。”逡，却退也。○注“《外传》曰：已复於事而逡”者，《齐语》管仲对桓公辞也。韦昭曰：“已，毕也。逡，伏退也。”此《国语》也，而谓之《外传》者，韦昭曰：“左丘明采录前世穆王以来，下讫鲁悼智伯之诛，邦国成败，嘉言善语，阴阳律吕，天时人事逆顺之数，以为《国语》。其文不主於经，故号曰《外传》也。”
　　疐，仆也。（顿踬倒仆。○仆音赴。）
　　[疏]“疐，仆也”。○释曰：即前文跲与踣也。郭云：“顿踬倒仆。”
　　亚，次也。谂，念也。（相思念。○谂音沈。）
　　[疏]“亚，次也。谂，念也”。○释曰：亚，下次也。通见《书》。谂者，相思念也。《小雅四牡》云：“将母来谂。”
　　届，极也。（有所限极。）
　　[疏]“届，极也”。○释曰：有所限极也。《大雅瞻卬》云：“靡有夷届。”
　　弇，同也。（《诗》曰：“奄有龟蒙。”）弇，盖也。（谓覆盖。）
　　[疏]“弇，同也。弇，盖也”。○释曰：广异言也。○注“《诗》曰：奄有龟蒙”，《鲁颂閟宫》文。言弇覆同为已有。弇又为盖，谓覆盖也。《易》曰：“恶积而不可弇。”奄、揜音义同。
　　恫，痛也。（《诗》曰：“神罔时恫。”）
　　[疏]“恫，痛也”。○释曰：谓痛伤。○注“《诗》曰：神罔时恫”，《大雅思齐》文。王肃云：“文王之德，能上顺祖宗，安宁百神，无失其道，无所怨痛。”
　　握，具也。（谓备具。）
　　[疏]“握，具也”。○释曰：主持办具也。郭云：“谓备具。”李本作“幄”，释云：“居处位之具也。”《秦风权舆》云：“夏屋渠渠。”郑笺云：“屋，具也。”义其同乎？
　　振，讯也。（振者奋迅。）
　　[疏]“振，讯也”。○释曰：谓振讯去尘也。郭云：“振者奋迅。”《曲礼》曰：“振书端书。”
　　阋，恨也。（相怨狼。○阋，呼历切。）
　　[疏]“阋，炅也”。○释曰：郭云：“相怨恨。”孙炎本作狼，解云：“相狠戾。”《小雅常棣》云：“兄弟阋于墙。”毛传云：“阋，狠也。”狠者，忿呼之名。《曲礼》曰：“狠无求胜。”以字形异滥，故释者致殊於义，两解得之。
　　越，扬也。（谓发扬。）对，遂也。（诗曰：“对扬王休。”）
　　[疏]“越，扬也”。对，遂也。○释曰：扬谓称美。郭云：“谓发扬。”遂者因事之辞。○注“《诗》曰：对扬王休”者，《大雅江汉》文。
　　燬，火也。（《诗》曰：“王室如燬。”燬，齐人语。○燬音毁。）
　　[疏]“燬，火也”。○释曰：李巡曰：“燬一名火。”孙炎曰：“方言有轻重，故谓火为燬。”郭云：“燬，齐人语。”《方言》云：“（呼隗切），火也，楚转语也，犹齐言（音毁），火也。○注“《诗》曰：王室如燬”者，《周南汝坟》文。
　　懈，怠也。
　　[疏]“懈，怠也”。○释曰：谓怠慢也。《大雅烝民》云：“夙夜匪懈。”
　　宣，缓也。（谓宽缓。）遇，偶也。（偶尔相值遇。）
　　[疏]“宣，缓也。遇，偶也”。○释曰：郭云：“偶尔相值遇。”《春秋》隐八年“春，宋公卫侯遇于垂”，《榖梁》曰：“不期而会曰遇。”
　　曩，曏也。（《国语》曰：“曩而言戏也。”）
　　[疏]“曩，曏也”。○释曰：在今而道既往，或曰曩，或曰曏。《书大传》云：“曏之取於囿中，勇力之取也。”○注“《国语》曰：曩而言戏也”者，案《晋语》骊姬与优施谋饮里克酒，“乃歌曰：‘暇豫之吾吾，不如鸟乌。人皆集于苑，已独集於枯。’里克笑曰：‘何谓苑？何谓枯？’优施曰：‘其母为夫人，其子为君，可不谓苑乎？其母既死，其子又有谤，可不谓枯乎？枯且有伤。’优施出，里克辟奠，不餐而寝。夜半，召优施，曰：‘曩而言戏乎？如有所闻之乎？’”是也。
　　偟，暇也。（《诗》曰：“不遑启处。”○偟音皇。）
　　[疏]“偟，暇也”。○释曰：谓闲暇。○注“《诗》曰：不遑启处”者，《小雅驷牡》文。
　　宵，夜也。
　　[疏]“宵，夜也”。○释曰：舍人曰：“宵，阳气消也。”《诗》云：“肃肃宵征。”《书》曰：“宵中星虚。”
　　懊，忨也。（谓爱忨。）愒，贪也。（谓贪羡。○懊，乌报切。忨，五馆切。愒，苦盖切。）
　　[疏]“懊，忨也。愒，贪也”。○释曰：皆谓爱忨、贪羡也。昭元年《左传》云：“主民玩岁而愒日。”杜注云：“忨，愒，皆贪也。”
　　支，柱也。（相支柱。○支音枝。柱音注。）
　　[疏]“支，柱也”。○释曰：郭云：“相支柱也。”《说文》云：“支，柱砥。古用木，今以石。”《字书》云：“柱屋之欹。”
　　裁，节也。竝，并也。（《诗》曰：“并坐鼓瑟。”）
　　[疏]“裁，节也。竝，并也。○释曰：《易泰卦》云：“后以财成天地之道。”裁、财音义同。并古今字。○注“《诗》曰：并坐鼓瑟”者，《秦风车邻》篇文。
　　卒，既也。（既，已。）
　　[疏]“卒，既也”。○释曰：皆谓尽已也。
　　慒，虑也。（谓谋虑也。○慒音囚。）
　　[疏]“慒，虑也”。○释曰：郭云：“谓谋虑也。”《字书》作“悰”。
　　将，资也。（谓资装。）
　　[疏]“将，资也”。○释曰：行所资也。郭云：“谓资装。”
　　黹，紩也。（今人呼缝紩衣为黹。○黹，致耻切。紩音秩。）
　　[疏]“黹，紩也”。○释曰：谓缝剌也。郭云：“今人呼缝紩衣为黹。”郑注《司服》云：“黼黻希绣，希读为黹，谓剌绣也。”
　　递，迭也。（更迭。）
　　[疏]“递，迭也”。○释曰：李巡曰：“递者，更迭、间厕、相代之义。”《邶柏舟》云：“胡迭而微。”
　　矧，况也。（譬况。）
　　[疏]“矧，况也”。○释曰：说文云：“矧，况辞。从矢。取辞之所之如矢也。”郭云：“譬况。”谢氏云：“志譬况。”是也。
　　廪，廯也。（或说云即仓廪，所未详。○廯，息浅切。）
　　[疏]“廪，廯也”。○释曰：《广雅》云：“廯，仓也。”则廪、廯皆囷仓之别名。孙炎云：“廯，藏谷鲜絜也。”舍人云：“廪，少鲜也。”郭云：“或说云即仓廪，所未详。”
　　逭，逃也。（亦见《礼记》。○逭音换。）
　　[疏]“逭，逃也”。○释曰：谓遁逃。《商书大甲》云：“自作孽，不可逭。”注“亦见《礼记》”者，案《缁衣》云：“子曰：‘小人溺於水，君子溺於口，大人溺於民，皆在其所亵也。’”下云：“《太甲》曰：‘天作孽，可违也。自作孽，不可以逭。’”
　　讯，言也。（相问讯。）
　　[疏]“讯，言也”。○释曰：讯问以言也。郭云：“相问讯。”《诗》云：“执讯获丑。”
　　间，伣也。（《左传》谓之谍，今之细作也。○间，谏。伣，胡典切。）
　　[疏]“间，伣也”。○释曰：反间一名伣，今之细作也。○注“《左传》谓之谍”者，案桓十二年云：“使伯嘉谍之。”杜注云：“谍，伺也。”兵书谓之反间也。案《说文》云：“谍，军中反间也。”谓诈为敌国之人，入其军中，伺候间隙以反报其主。又郑注《周礼掌戮》云：“谍谓奸寇反间者。”
　　沄，沆也。（水流漭沆。○沄音云。沆，胡党切。）
　　[疏]“沄，沆也”。○释曰：《说文》云：“沄，转流也。”一曰沆。郭云：“水流漭沆。”漭沆，水大貌。
　　干，扞也。（相扞卫。）
　　[疏]“干，扞也”。○释曰：郭云：“相扞卫。”孙炎曰：“干盾自蔽扞。”《周南兔置》云：“公侯干城。”言公侯以武夫自固为扞蔽如盾，为防守如城然。
　　趾，足也。（足，脚。），刖也。（断足。○，扶味切。）
　　[疏]“趾，足也。，刖也”。○释曰：《易》云：“贲其趾。”趾则足也，亦谓之脚。一名刖，断足刑也。《吕刑》云：“剕罚五百。”孔安国云：“刖足曰剕。”郑注《司刑》云：“刖，断足也。”周改膑作刖。、剕音义同。
　　襄，驾也。（《书》曰：“怀山襄陵。”）
　　[疏]“襄，驾也”。○释曰：谓乘驾也。《郑风大叔于田》云：“两服上襄。”○注“《书》曰：怀山襄陵”，《尧典》文。
　　忝，辱也。燠，暖也。（今江东通言燠。○燠，於六切。）
　　[疏]“忝，辱也。焕，暖也”。○释曰：忝谓耻辱也。《诗》曰：“无忝尔所生。”暖，温也。《洪范》云：“哲时燠若。”郭云：“今江东通言燠。”
　　塊，堛也。（土塊也。《外传》曰：“枕凷以堛。”○堛，孚逼切。）
　　[疏]“塊，堛也”。○释曰：塊者，结土也。《说文》云：“塊，俗凷字也。”凷一名堛。郭云：“土凷也。”○注“《外传》曰：枕凷以堛”。案《吴语》：吴王夫差既许越成，乃大戒师徒，将以伐齐。申胥进谏曰：“昔楚灵王不君，其臣箴谏不入。乃筑台於章华之上，阙为石郭，陂汉，以象帝舜。罢弊楚国，以间陈、蔡。不修方城之内，逾诸夏而图东国，三岁於沮、汾以服吴、越。其民不忍饥劳之殃，三军叛王於乾谿。王亲独行，屏营仿偟於山林之中，三日乃见其涓人畴。王呼之曰：“余不食三日矣。”畴趋而进，王枕其股以寝於地。王寐，畴枕王以墣而去之。王觉而无见，乃匍匐将入於棘围，棘围不纳也，乃入芊尹申亥氏焉。”是其事也。《说文》云：“墣，匹角切。亦块也。今注云“枕凷”者，字之误也。凷当作王。又《外传》作墣。郭云“以堛”者，盖亦理同。或所见本异也。
　　将，齐也。（谓分齐也。《诗》曰：“或肆或将。”○齐，才细切。）
　　[疏]“将，齐也”。○释曰：郭云：“谓分齐也。”“《诗》曰：或肆或将”者，《小雅楚茨》文。毛传云：“肆，陈。将，齐也。或陈于牙，或齐其肉。”王肃云：“分齐其肉所当用也。”
　　餬，饘也。（糜也。）
　　[疏]“餬，饘也”。○释曰：郭云：“糜也。”下云：“鬻，糜。”郭云：“淖糜。”然则餬、饘、鬻、糜相类之物，稠者曰糜，淖者曰鬻，餬、饘是其别名。昭七年《左传》云：“饘於是，鬻於是，以餬余口。”
　　启，跪也。（小跪。）
　　[疏]“启，跪也”。○释曰：谓跪拜也。《小雅四牡》云：“不遑启处。”郭云：“小跽。”《说文》曰：“跽，长跪也。”《庄子》云：“擎跽曲拳，臣之礼也。”
　　矏，密也。（谓緻密。○矏，武延切。）
　　[疏]“矏，密也”。○释曰：郭云：“谓緻密。”
　　开，辟也。（《书》曰：“辟四门。”）
　　[疏]“开，辟也”。○释曰：“《书》曰：“辟四门”，《虞书舜典》文。
　　袍，襺也。（《左传》曰：“重襺衣裘。”○襺，吉典切。）
　　[疏]“袍，襺也”。○释曰：玉藻云：“纊为茧，缊为袍。”郑玄云：“衣有著之异名也。”纊谓今之新绵，缊谓今之纊及旧絮也。然则襺是袍之别名，谓新丝著袍者也。○注“《左传》曰：重襺衣裘”者，襄二十一年传云：楚子使薳子冯为令尹，“遂以疾辞。方暑，阙地，下冰而床焉，重茧衣裘，鲜食而寝。”是也。
　　障，畛也。（谓壅障。）
　　[疏]“障，畛也”。○释曰：郭云：“谓壅障。”一名畛。《左传》曰：“封畛土略。”
　　靦，姡也。（面姡然。○姡音滑。）
　　[疏]“靦，姡也”。○释曰：郭云：“面姡然。”孙炎曰：“靦，人面姡然。”《说文》曰：“靦，面见人。”“姡，面靦也。”然则靦与姡皆面见人之貌。《诗》云：“有靦面目。”
　　鬻，糜也。（淖糜。○鬻，之六切。）舒，缓也。（谓迟缓。）
　　[疏]“鬻，糜也。舒，缓也”。○释曰：郭云：“谓迟缓。”《诗》云：“舒而脱脱兮。”
　　翿，纛也。（今之羽葆幢。）纛，翳也。（舞者所以自蔽翳。○翿，徒刀切。纛，徒到切。）
　　[疏]“翿，纛也。纛，翳也”。○释曰：李巡曰：“翿，舞者所持纛也。”孙炎曰：“纛，舞者所持羽也。”郭云：“今之羽葆幢。”郑司农注《乡师》云：“翿，羽葆幢也。”蔡邕《独断》云：“以旄牛尾为之，大如斗，在左騑马头上。所谓黄屋左纛。”纛又谓之翳。郭云：“舞者所以自蔽翳。”然则翿一名纛，纛所以为翳。故《王风》云：“左执翿。”毛传云：“翿，纛也。翳也。”
　　隍，壑也。（城池空者为壑。）
　　[疏]“隍，壑也”。○释曰：隍，城池无水者。郭云：“城池空者为壑。”《易泰卦上六》：“城复於隍。”
　　芼，搴也。（谓拔取菜。）
　　[疏]“芼，搴也”。○释曰：孙炎曰：“皆释菜也。”某氏曰：“搴犹拔也。”郭云：“谓拔取菜”，以搴是拔之义。《史记》曰：“斩将搴旗。”谓拔取敌人之旗也。《周南关雎》云：“参差荇菜，左右芼之。”故云“谓拔取菜”。毛传云“芼，择”，亦谓拔菜而择之也。
　　典，经也。威，则也。（威仪可法则。）
　　[疏]“典，经也。威，则也”。○释曰：《周礼》：“大宰之职，掌建邦之六典。”郑注云：“典，常也，经也，法也。王谓之礼经，常所秉以治天下也。邦国官府谓之礼法，常所以守为法式也。常者其上下通名。”郭云：“威仪可法则。”诗曰：“敬慎威仪，维民之则。”
　　苛，妎也。（烦苛者多嫉妎。○妎，胡计切。）
　　[疏]“苛，妎也”。○释曰：说文云：“妎，妒也。”郭云“烦苛者多嫉妎”，言烦苛之人多嫉妒。
　　芾，小也。（芾者，小貌。○芾音贝。）
　　[疏]“芾，小也”。○释曰：芾是木干及叶之小者也。《召南》云：“蔽芾甘棠。”此比於大木为小也。《我行其野》云：“蔽芾其樗。”郑笺云：“樗之蔽芾始生。”谓樗叶之始生形亦小也。郭云：“芾者，小貌。”
　　迷，惑也。狃，复也。（狃忕复为。○狃，女九切。复，扶又切。）
　　[疏]“迷，惑也。狃，复也”。○释曰：《小雅节南山》云：“俾民不迷。”谓不惑也。狃，复习也。郭云：“狃忕复为。”孙炎云：“狃忕，前事复为也。”《说文》云：“狃，狎也。”“忕，习也。”《郑风》云：“将叔无狃。”毛传云：“狃，习也。”桓十三年《左传》云：“莫敖狃於蒲骚之役。”杜注云：“狃，忕也。”然则狃、忕皆贯习之义，复亦贯习之意也。
　　逼，迫也。般，还也。（《左传》曰：“般马之声。”○般音班。还音旋。）
　　[疏]“逼，迫也。般，还也”。○释曰：逼，相急迫也。般，还，反也。○注“《左传》曰：般马之声”者，襄十八年晋大夫邢伯告中行伯之辞也。
　　班，赋也。（谓布与。）
　　[疏]“班，赋也”。○释曰：郭云：“谓布与。”桓六年《左传》云：“诸侯之大夫戍齐，齐人馈之饩，使鲁为其班。”《聘礼记》云：“朌肉及廋车。”班、朌音义同。《左传》曰：“属役赋丈。”
　　济，渡也。济，成也。济，益也。（所以广异训，各随事为义。）
　　[疏]“济渡”至“益也”。○释曰：郭云：“所以广异训，各随事为义。”《方言》云：“过渡谓之涉济。”彼注云：“犹今云济渡。”《左传》曰：“济河焚舟。”济又为成。《左传》曰：“以欲从人，则可；以人从欲，鲜济。”济又为增益。《左传》曰：“盍请济师於王。”
　　缗，纶也。（《诗》曰：“维丝伊缗。”缗，绳也，江东谓之纶。○缗音民。）
　　[疏]“缗，纶也”。○释曰：孙炎云：“皆绳名也。”郭云：“缗，绳也。江东谓之纶。”○注“《诗》曰：维丝伊缗”者，《召南何彼秾矣》文。
　　辟，历也。（未详。）漦，盝也。（漉漉出涎沬。○辟，婢亦切。漦，仕其切。）
　　[疏]“辟，历也。漦，盝也”。○释曰：李巡云：“吐沫，漦也。”郭云：“漉漉出涎沫。”《郑语》云：《训语》有之日：“夏之衰也，褒人之神化为二龙，以同于庭，而言曰：‘余，褒之二君。’夏后卜杀之，与去之，与止之，莫吉。卜请其漦而藏之，吉。”韦昭云：“漦，龙所吐沫，龙之精气也。”
　　宽，绰也。（谓宽裕也。）
　　[疏]“宽，绰也”。○释曰：孙炎云：“牲之裕者。”郭云：“谓宽裕也。”《皋陶谟》云：“宽而栗。”
　　衮，黻也。（衮衣有黻文。）
　　[疏]“衮，黻也”。○释曰：郭云：“衮衣有黻文。”《小雅采菽》云：“玄衮及黼。”衮，必兼有黼黻，《诗》但言“及黼”，嫌於无黻，故此释之。毛传云：“玄衮，卷龙也。白与黑谓之黼。”郑笺云：“玄衮，玄衣而画以卷龙也。黼，黼黻，谓絺衣也，诸公之服，自衮冕而下。”
　　华，皇也。（《释草》曰：“葟，华荣。○华，胡瓜切。）
　　[疏]“华，皇也”。○释曰：草木之华，一名皇。樊光引《诗》云：“皇皇者华。”孙炎云：“皇皇犹煌煌。”郭云“《释草》曰：皇，华荣”，引之以证皇亦华荣之名。
　　昆，後也。（谓先後。方俗语。）
　　[疏]“昆，後也”。○释曰：郭云：“谓先後。方俗语。”《大禹谟》云：“官占惟先蔽志，昆命元龟。”
　　弥，终也。（终竟也。）
　　[疏]“弥，终也”。○释曰：郭云：“终竟也。”《大雅生民》云：“诞弥厥月。”言大矣后稷之在其母终人道十月而生也。

　　[疏]释曰：案《释诂》云：“训，道也。”《周礼地官》有土训、诵训。郑司农注云：“谓以远方土地所生异物以告道王也。”後郑云：“玄谓能训说土地善恶之势，诵训能训说四方所诵习，及人所作为，及时事。”然则此篇以物之事、义、形、貌告道人也，故曰“释训”。案此所释，多释《诗》文，故郭氏即以《诗》义解之。
　　明明、斤斤，察也。（皆聪明鉴察。○斤，居觐反。）
　　[疏]“明明、斤斤，察也”。○释曰：舍人曰：“明明言其明甚。”孙炎曰：“明明，性理之察也。”《大雅常武》云：“赫赫明明。”舍人：“斤斤，物精详之察也。”孙炎曰：“斤斤，重慎之察也。”《周颂执竞》云：“斤斤其明。”明鉴察也。
　　条条、秩秩，智也。（皆智思深长。○条，由。）
　　[疏]“条条、秩秩，智也”。○释曰：皆智思深长也。《小雅宾之初筵》云：“左右秩秩。”言其威仪审智不失礼也。
　　穆穆、肃肃，敬也。（皆容仪谨敬。）
　　[疏]“穆穆、肃肃，敬也”。○释曰《周颂雝》篇云：“有来雝雝，至止肃肃。相维辟公，天子穆穆。”此皆禘祭之时容仪谨敬也。
　　诸诸、便便，辩也。（皆言辞辩给。○便，婢绵反。）
　　[疏]“诸诸、便便，辩也”。○释曰：皆言辞辩给也。《论语》云：“便便言。”《小雅采菽》云：“平平左右。”毛传云：“平平，辩治也。”便、平，古今字。
　　肃肃、翼翼，恭也。（皆恭敬。）
　　[疏]“肃肃、翼翼，恭也”。○释曰：皆恭敬也。《大雅思齐》云：“肃肃在庙。”《大明》云：“维此文王，小心翼翼。”言文王及群臣恭敬貌也。
　　廱廱、优优，和也。（皆和乐。○廱，於容反。）
　　[疏]“廱廱、优优，和也”。○释曰：《大雅思齐》云：“雝雝在宫。”《商颂长发》云：“敷政优优。”此皆人君德政和乐也。
　　兢兢、憴憴，戒也。（皆戒慎。）
　　[疏]“兢兢、憴憴，戒也”。○释曰：《小雅小旻》云：“战战兢兢。”《大雅抑》篇云：“子孙绳绳。”此皆小心戒慎也。憴、绳音义同。
　　战战、跄跄，动也。（皆恐动趋步。）
　　[疏]“战战、跄跄，动也”。○释曰：《小旻》云：“战战兢兢。”《楚茨》云：“济济跄跄。”此皆恐动趋走、威仪谨敬也。
　　晏晏、温温，柔也。（皆和柔。）
　　[疏]“晏晏、温温，柔也”。○释曰：《卫风氓》篇云：“言笑晏晏。”《大雅抑》篇云：“温温恭人。”此皆宽缓和柔也。
　　业业、翘翘，危也。（皆县危。）
　　[疏]“业业、翘翘，危也”。○释曰：《大雅召旻》云：“兢兢业业。”《豳风鸱鸮》云：“予室翘翘。”此皆县危恐惧也。
　　惴惴、憢憢，惧也。（皆危惧。○惴，之瑞反。憢，许尧反。）
　　[疏]“惴惴、憢憢，惧也”。○释曰：《秦风黄鸟》云：“惴惴其栗。”《豳风鸱鸮》云：“予维音哓哓。”此皆危恐惧战也。
　　番番、矫矫，勇也。（皆壮勇之貌。○番，波。矫，居兆反。）
　　[疏]“番番、矫矫，勇也”。○释曰：《大雅崧高》云：“申伯番番。”《鲁颂泮水》云：“矫矫虎臣。”此皆武夫壮勇之貌。
　　桓桓、烈烈，威也。（皆严猛之貌。）
　　[疏]“桓桓、烈烈，威也”。○释曰：皆威武严猛之貌。《周颂桓》篇云：“桓桓武王。”《小雅黍苗》云：“烈烈征师。”
　　洸洸、赳赳，武也。（皆果毅之貌。）
　　[疏]“洸洸、赳赳，武也”。○释曰：《大雅江汉》云：“武夫洸洸。”《周南兔置》云：“赳赳武夫。”此皆武夫果毅之貌。《左传》：“杀敌为果，致果为毅。”
　　蔼蔼、济济，止也。（皆贤士盛多之容止。○蔼，乌害反。济，子礼反。）
　　[疏]“蔼蔼、济济，止也”。○释曰：《大雅卷阿》云：“蔼蔼王多吉士。”《小雅楚茨》云：“济济跄跄。”此皆王朝贤士盛多之容止也。
　　悠悠、洋洋，思也。（皆忧思。○思，赐。）
　　[疏]“悠悠、洋洋，思也”。○释曰：《郑风子矜》云：“悠悠我思。”《邶风二子乘舟》云：“中心养养。”此皆想念忧思也。洋、养音义同。又《中庸》云：“齐明盛服，以承祭祀，洋洋乎如在其上，如在其左右。”郑玄云：“洋洋，人想思其傍僾之貌。”
　　蹶蹶、踖踖，敏也。（皆便速敏捷。○踖，夕。）
　　[疏]“蹶蹶、踖踖，敏也”。○释曰：《唐风蟋蟀》云：“良士蹶蹶。”《小雅楚茨》云：“执爨踖踖。”此皆便速敏捷於事也。
　　薨薨、增增，众也。（皆众夥之貌。）
　　[疏]“薨薨、增增，众也”。○释曰：《周南螽斯》云：“螽斯羽，薨薨兮。”《鲁颂閟宫》云：“烝徒增增。”此皆人物众夥之貌。楚人谓多为夥。
　　烝烝、遂遂，作也。（皆物盛兴作之貌。）
　　[疏]“烝烝、遂遂，作也”。○释曰：皆物盛兴作之貌也。《鲁颂泮水》云：“烝烝皇皇。”
　　委委、佗佗，美也。（皆佳丽美艳之貌。○佗，陀。）
　　[疏]“委委、佗佗，美也”。○释曰：李巡曰：“皆宽容之美也。”孙炎曰：“委委，行之美。佗佗，长之美。”《诗鄘风君子偕老》云：“委委佗佗。”毛传云：“委委者，行可委曲从迹也。佗佗者，德平易也。”是皆佳丽美艳之貌也。
　　忯忯、惕惕，爱也。（《诗》云：“心焉惕惕。”《韩诗》以为悦人，故言爱也。忯忯未详。○忯，徒启反。）
　　[疏]“忯忯、惕惕，爱也”。○释曰：李巡曰：“忯忯，和适之爱也。”○注“《诗》云：心焉惕惕”者，《陈风防有鹊巢》文。云“《韩诗》以为悦人，故言爱也”者，燕人韩婴为《诗》作传，名曰《韩诗》。以此惕惕为悦人，故言爱也。
　　偁偁、格格，举也。（皆举持物。）
　　[疏]“偁偁、格格，举也”。○释曰：皆谓举持物也。
　　蓁蓁、孽孽，戴也。（皆头戴物。）
　　[疏]“蓁蓁、孽孽，戴也”。○释曰：《周南桃夭》云：“其叶蓁蓁。”《卫风硕人》云：“庶姜孽孽。”此皆头戴物，妇人盛饰貌。
　　懕懕、媞媞，安也。（皆好人安详之容。○懕，於古反。媞，题。）
　　[疏]“懕懕、媞媞，安也”。○释曰：《秦风小戎》云：“厌厌良人。”毛传：“厌厌，安静也。”孙炎曰：“媞媞，行步之安也。”《魏风葛屦》云：“好人提提。”毛传云：“提提，安谛，谓行步安舒而审谛也。”此皆好人安详之容也。
　　祁祁、迟迟，徐也。（皆安徐。）
　　[疏]“祁祁、迟迟，徐也”。○释曰：皆安徐也。《豳风七月》云：“春日迟迟，采繁祁祁。”
　　丕丕、简简，大也。（皆多大。）
　　[疏]“丕丕、简简，大也”。○释曰：《书立政》云：“以并受此丕丕基。”《周颂执竞》云：“降降简简。”是皆多大之称。
　　存存、萌萌，在也。（萌萌，未见所出。）
　　[疏]“存存、萌萌，在也”。○释曰：谓存在也。《易系辞》云：“成性存存。”萌萌，字书作，《说文》云作蕄，郭云“未见所出”。
　　懋懋、慔慔，勉也。（皆自勉强。○懋，茂。慔，暮。）
　　[疏]“懋懋、慔慔，勉也”。○释曰：皆自勉强也。《书》曰：“懋哉懋哉。”慔与慕同。
　　庸庸、慅慅，劳也。（皆劬劳也。○慅，蚤。）
　　[疏]“庸庸、慅慅，劳也”。○释曰：皆劬劳也。有功庸者，皆劳也。《小雅巷伯》云：“劳人草草。”毛传云：“草草，劳心也。”又《陈风月出》云：“劳心慅兮。”慅、草音义同。
　　赫赫、跃跃，迅也。（皆盛疾之貌。○赫音释。）
　　[疏]“赫赫、跃跃，迅也”。○释曰：孙炎云：“赫赫，显著之迅。”《大雅常武》云：“赫赫业业。”毛传云：“赫赫然盛也。”《巧言》诗云：“跃跃毚兔。”是皆显盛迅疾之貌。
　　绰绰、爰爰，缓也。
　　[疏]“绰绰、爰爰，缓也”。○释曰：皆宽缓也。《小雅角弓》云：“绰绰有裕。”毛传云：“绰绰，宽也。”《王风兔爰》云：“有兔爰爰。”毛传云：“爰爰，缓意。”郭云“悠悠、偁偁、丕丕、简简、存存、懋懋、庸庸、绰绰，尽重语”者，言此数字单言之，其义亦同。但古人有重语者，故复出之。
　　坎坎、墫壿，喜也。（皆鼓舞欢喜。○壿，七旬反。）
　　[疏]“坎坎、壿壿，喜也”。○释曰：皆鼓舞欢喜也。《小雅伐木》云：“坎坎鼓我，蹲蹲舞我。”郑笺云：“为我击鼓坎坎然，为我兴舞蹲蹲然。谓以乐已也。”壿、蹲音义同。
　　瞿瞿、休休，俭也。（皆良士节俭。○瞿，居其反。）
　　[疏]“瞿瞿、休休，俭也”。○释曰：李巡曰：“皆良士顾礼节之俭也。”《唐风蟋蟀》云：“良士瞿瞿。”毛传云：“瞿瞿然顾礼义也。”又云：“良士休休。”毛传云：“休休，乐道之心。”皆良士节俭也。
　　旭旭、蹻蹻，憍也。（皆小人得志憍蹇之貌。○蹻，巨虐反。憍，娇人反。）
　　[疏]“旭旭、蹻蹻，憍也”。○释曰：郭氏读旭旭为好好。《小雅巷伯》云：“骄人好好。”郑笺云：“好好者，喜谗言之人也。”《大雅板》篇云：“小子蹻蹻。”毛传云：“蹻蹻，骄貌。”是皆小人得志憍蹇之貌也。
　　梦梦、忳忳，乱也。（皆闇乱。○梦，亡工反。忳，之闰反。）
　　[疏]“梦梦、忳忳，乱也”。○释曰：孙炎曰：“梦梦，昏昏之乱也。”《大雅抑》篇云：“视尔梦梦。”又曰：“诲尔谆谆。”皆是闇乱也。忳、谆音义同。
　　懪懪、邈邈，闷也。（皆烦闷。○懪，雹。）
　　[疏]“懪懪、邈邈，闷也”。○释曰：懪懪，烦闷也。舍人曰：“邈邈，忧闷也。”《大雅抑篇》云：“听我藐藐。”毛传云：“藐藐然不入也。”是皆烦闷之谓也。
　　儚儚、洄洄，惛也。（皆迷惛。○儚，亡崩反。）
　　[疏]“儚儚、洄洄，惛也”。○释曰：皆迷乱惛惑也。郭《音义》云：“洄本作，音韦。
　　版版、荡荡，僻也。（皆邪僻。）
　　[疏]“版版、荡荡，僻也”。○释曰：皆邪僻也。李巡曰：“版版，失道之僻也。荡荡者，弗思之僻也。”《大雅板》篇：“上帝板板。”毛传云：“板板，反也。上帝以称王者也。”郑笺云：“王为政，反先王与天之道。”又《荡》篇云：“荡荡上帝。”郑笺云：“荡荡，法度废坏之貌。”版、板，荡、荡音义同。
　　爞爞、炎炎，薰也。（皆旱热薰灸人。○爞音同。）
　　[疏]“爞爞、炎炎，薰也”。○释曰：皆旱热之气薰灸人也。《大雅云汉》云：“蕴隆虫虫。”毛传云：“蕴蕴而暑，隆隆而雷，虫虫而热。”又云：“赫赫炎炎。”毛传云：“赫赫，气也。炎炎，热气也。”爞、虫音义同。
　　居居、究究，恶也。（皆相憎恶。）
　　[疏]“居居、究究，恶也”。○释曰：李巡曰：“居居，不狎习之恶。”孙炎云：“究究，穷极人之恶。”《唐风羔裘》云：“羔裘豹祛，自我人居居。”又曰：“自我人究究。”毛传曰：“居居，怀恶不相亲比之貌。究究犹居居也。”是皆相憎恶也。
　　仇仇、敖敖，傲也。（皆傲慢贤者。○敖，五高反。傲，五耗反。）
　　[疏]“仇仇、敖敖，傲也”。○释曰：《小雅正月》云：“执我仇仇。”毛传云：“仇仇犹謷謷也。”郑笺云：“王既得我，执留我，其礼待我謷謷然，亦不问我在位之功力。”言其有贪贤之名，无用贤之实。《大雅板》篇云：“我即尔谋，听我嚣嚣。”毛传云：“嚣嚣犹謷謷也。”郑笺云：“我就女而谋，欲忠告以善道，女反听我言謷謷然不肯受。”是皆傲慢贤者。敖、謷、嚣音义同。
　　佌佌、琐琐，小也。（皆才器细陋。○佌音此。）
　　[疏]“佌佌、琐琐，小也”。○释曰：皆才器细陋也。《小雅正月》云：“佌佌彼有星。”毛传云：“佌佌，小也。”郑笺云：“此言小人富也。”舍人曰：“琐琐，计谋褊浅之貌。”《节南山》云：“琐琐姻亚。”郑笺云：“琐琐婚姻妻党之小人。”
　　悄悄、惨惨，愠也。（皆贤人愁恨。）
　　[疏]“悄悄、惨惨，愠也”。○释曰：愠，恨怒也。皆贤人愁恨也。《邶风柏舟》云：“忧心悄悄，愠于群小。”毛传云：“愠，怒也。悄悄，忧貌。”李巡曰：“惨惨，忧之愠。《大雅抑》篇云：“我心惨惨。”毛传云：“惨惨，忧不乐也。”
　　痯痯、瘐瘐，病也。（皆贤人失志，怀忧病也。○痯，管。瘐，羊主反。）
　　[疏]“痯痯、瘐瘐，病也”。○释曰：《小雅杕杜》云：“四牡痯痯。”毛传云：“痯痯，罢。”又《大雅板》篇云：“靡圣管管。”毛传云：“管管，无所依也。”《小雅正月》云：“忧心愈愈。”毛传云：“愈愈，忧惧也。”此皆贤人失志，怀忧病也。
　　殷殷、惸惸、忉忉、慱慱、钦钦、京京、忡忡、惙惙、怲怲、弈弈，忧也。（此皆作者歌事以咏心忧。○惸，琼。慱，团。怲，柄。）
　　[疏]“殷殷”至“忧也”。○释曰：《小雅正月》云：“忧心慇慇。”毛传云：“慇慇然痛也。”又云：“忧心惸惸。”毛传云：“惸，忧意也。”《桧风羔裘》云：“劳心忉忉。”郑笺云：“三谏不从，待放而去，思君如是，心忉忉然。”又《素冠》云：“劳心慱慱。”毛传云：“慱慱，忧劳也。”《秦风》云：“忧心钦钦。”毛传云：“思望之心中钦钦然。”《小雅正月》云：“忧心京京。”毛传云：“京京，忧不去也。”《召南草虫》云：“未见君子，忧心忡忡。”毛传云：“忡忡，犹冲冲也。”郑笺云：“未见君子者，谓在涂时也。在涂而忧，忧不当君子，无以宁父母，故心冲冲然。”又曰：“忧心惙惙。”毛传云：“惙惙，忧也。”《小雅頍弁》云：“忧心怲怲。”毛传云：“怲怲，忧盛满也。”又云：“忧心弈弈。”毛传云：“弈弈然无所薄也。”此皆作者歌事以咏心忧也。
　　畇畇，田也。（言垦辟也。○畇音巡。）
　　[疏]“畇畇，田也”。○释曰：谓耕垦开辟土田畇畇然也。《小雅信南山》云：“畇畇原隰。”毛传云：“畇畇，垦辟貌。”
　　畟畟，耜也。（言严利。○畟，楚力反。）
　　[疏]“畟畟，耜也”。○释曰：舍人曰：“畟畟，耜入地之貌。”《周颂良耜》云：“畟畟良耜，俶载南亩。”毛传云：“畟畟，犹测测也。”郑笺云：“良，善也。农人测测，以利善之耜炽菑是南亩也。”是言耜之严利也。
　　郝郝，耕也。（言土解。○郝，释。）
　　[疏]“郝郝，耕也”。○释曰：谓耕地，其土解散郝郝然也。《周颂载芟》云：“其耕泽泽。”郑笺云：“土气烝达而和，耕之则泽泽然解散。”郝郝、泽泽并音释，其义亦同。
　　绎绎，生也。（言种调。）
　　[疏]“绎绎，生也”。○释曰：舍人云：“谷皆生之貌。”《载芟》云：“驿驿其达。”毛传云：“达，射也。”郑笺云：“达，出地也。”是言其种调匀，皆出地而生也。绎与驿音义同。
　　穟穟，苗也。（言茂好也。○穟音遂。）
　　[疏]“穟穟，苗也”。○释曰：《大雅生民》云：“禾役穟穟。”毛传云：“役，列也。穟穟，苗好美也。”是言茂好也。
　　緜緜，穮也。（言芸精。○穮，方遥反。）
　　[疏]“緜緜，穮也”。○释曰：孙炎云：“緜緜，言详密也。”《载芟》云：“緜緜其麃。”毛传云：“麃，耘也。”《说文》云：“穮，耨锄田也。”《字林》云：“穮，耕禾间也。”是言芸耨精也。穮、麃，耘、芸，音义同。
　　挃挃，穫也。（刈禾声。○挃，丁秩反。穫，户郭反。）栗栗，众也。（积聚緻。）
　　[疏]“挃挃，穫也。栗栗，众也”。○释曰：孙炎云：“挃挃，穫声也。”李巡曰：“栗栗，积聚之众也。”《良耜》云：“穫之挃挃，积之栗栗。”毛传云：“挃挃，穫声也。栗栗，众多也。”《小尔雅》云：“截颖谓之挃。”故郭云“刈禾声”、“积聚緻”也。緻谓密也。
　　溞溞，淅也。（洮米声。○溞，苏刀切。淅音锡。）烰烰，烝也。（气出盛。）
　　[疏]“溞溞，淅也。烰烰，烝也。”○释曰：《大雅生民》云：“释之叟叟，烝之浮浮。”毛传云：“释，淅米也。叟叟，声也。浮浮，气也。”郑笺云：“释之烝之，以为酒及簠簋之实。”故郭云“洮米声”、“气出盛”也。溞、叟音异义同。烰、浮音义同。
　　俅俅，服也。（谓戴弁服。）
　　[疏]“俅俅，服也”。○释曰：《周颂丝衣》云：“载弁俅俅。”毛传云：“俅俅，恭顺貌。”郑笺云：“载犹戴也。弁，爵弁也。爵弁而祭於王，士服也。”故郭云“谓戴弁服”。
　　峨峨，祭也。（谓执圭璋助祭。）
　　[疏]“峨峨，祭也”。○释曰：《大雅棫朴》云：“奉璋峨峨。”毛传云：“半珪曰璋。峨峨，盛壮也。”郑笺云：“璋，璋瓒也。祭祀之礼，王裸以圭瓒，诸臣助之，亚裸以璋瓒，奉璋之仪峨峨然。”故郭云“执圭璋助祭”也。
　　锽锽，乐也。（钟鼓音。○锽音黄。）
　　[疏]“锽锽，乐也”。○释曰：《周颂执竞》云：“钟鼓喤喤。”毛传云：“喤喤，和也。”郑笺云：“武王既定天下，祭祖考之庙，奏乐而八音克谐。”字书云：“锽锽，乐之声也。”故郭云“钟鼓音”。锽、喤音义同。
　　穰穰，福也。（言饶多。）
　　[疏]“穰穰，福也”。○释曰：《执竞》云：“降福穰穰。”毛传云：“穰穰，众也。”郑笺云：“神与之福，又众大，谓如嘏辞也。”是言得福饶多也。
　　子子孙孙，引无极也。（世世昌盛长无穷。）
　　[疏]“子子孙孙，引无极也”。○释曰：“子子孙孙。”《小雅楚茨》文也。“引无极也”者，作者所以释之也。舍人曰：“子孙长行美道，引无极也。”郭云：“世世昌盛长无穷。”
　　顒顒卬卬，君之德也。（道人君者之德望。）
　　[疏]“顒顒卬卬，君之德也”。○释曰：此道人君之德望也。“顒顒卬卬”，《大雅卷阿》文也。“君之德也”者，作者释之也。案《诗》云：“顒顒卬卬，如圭如璋，令闻令望。”毛传云：“顒顒，温貌。卬卬，盛貌。”郑笺云：“令，善也。王有贤臣，与之以礼义相切嗟，体貌则顒顒然敬顺，志气则卬卬然高朗，如玉之圭璋也。人闻之则有善声誉，人望之则有善威仪，德行相副。”
　　丁丁、嘤嘤，相切直也。（丁丁，砍木声。嘤嘤，两鸟鸣，以喻朋友切磋相正。○丁音争。）
　　[疏]“丁丁、嘤嘤，相切直也”。○释曰：直犹正也。《小雅伐木》云：“伐木丁丁，鸟鸣嘤嘤。”郑笺云：“昔日未居位，在农之时，与友生於山岩伐木，为勤苦之事，犹以道德相切正也。”故郭云：“丁丁，伐木声。嘤嘤，两鸟鸣以喻朋友切磋相正。”
　　蔼蔼、萋萋，臣尽力也。（梧桐茂，贤士众，地极化，臣竭忠。）噰噰、喈喈，民协服也。（凤凰应德鸣相和，百姓怀附兴颂歌。○尽，苦忍切。喈音皆。）
　　[疏]“蔼蔼”至“服也”。○释曰：《大雅卷阿》云：“蔼蔼王多吉士。”郑笺云：“王之朝多善士蔼蔼然。”又云：“菶菶萋萋，雝雝喈喈。”毛传云：“梧桐盛也，凤皇鸣也，臣竭其力，则地极其化；天下和洽，则凤皇乐德。”郑笺云：“菶菶萋萋，喻君德盛也。雝雝喈喈，喻民臣和协。”是皆臣下尽力，民人协服也。故郭云：“梧桐茂，贤士众，地极化，臣竭忠”，“凤皇应德鸣相和，百姓怀附兴颂歌”也。
　　佻佻、契契，愈遐急也。（赋役不均，小国困竭。贤人忧叹，远益急切。○佻，敕料。契，苦结反。）
　　[疏]“佻佻、契契，愈遐急也”。○释曰：愈，益也。遐，远也。谓赋役不均，小国困竭，贤人忧叹，远益急切也。《小雅大东》云：“纠纠葛屦，可以履霜。佻佻公子，行彼周行。”毛传云：“佻佻，独行貌。公子，谭公子也。”郑笺云：“云：“葛屦，夏屦也。周行，周之列位也。言时财货尽，虽公子衣屦不能顺时，乃夏之葛屦，今以履霜送转餫，因见使行周之列位者，而发币焉，言虽困乏，犹不得止。”又云：“契契寤叹，哀我惮人。”毛传云：“契契，忧苦也。”郑笺云：“今谭大夫契契忧苦而寤叹，哀其人民之劳苦。”是也。
　　宴宴、粲粲，尼居息也。（盛饰宴安，近处优闲。○尼，女乙切。）
　　[疏]“宴宴、粲粲，尼居息也”。○释曰：尼，近也。谓宴安盛饰，近处优闲也。《小雅北山》：“或燕燕居息。”毛传云：“燕燕，安息貌。”又《大东》云：“东人之子，职劳不来。西人之子，粲粲衣服。”毛传云：“东人，谭人也。来，勤也。西人，京师人也。粲粲，鲜盛也。”郑笺云：“职，主也。东人劳苦而不见，谓京师人衣服鲜潔而逸豫。言王政偏甚也。”
　　哀哀、凄凄，怀报德也。（悲苦征役，思所生也。）
　　[疏]“哀哀、凄凄，怀报德也”。○释曰：怀，思也。悲苦征役，思报父母之德也。《小雅蓼莪》云：“哀哀父母，生我劬劳。”郑笺云：“哀哀者，恨不得终养父母，报其生长已之苦。”郭音云：“凄本或作萋。”《出车》云：“赫赫南仲，薄伐西戎。春日迟迟，卉木萋萋。”是也。言以此征役，故思所生也，所生谓父母。
　　儵儵、嘒嘒，罹祸毒也。（悼王道秽塞，羡蝉鸣自得，伤已失所，遭谗贼。○儵，徒的。嘒，呼惠。）
　　[疏]“儵儵、嘒嘒，罹祸毒也”。○释曰：罹，遭也。《小雅小弁》云：“踧踧周道，鞫为茂草。”毛传云：“踧踧，平易也。周道，周室之通道。鞫，穷也。”郑笺云：“此喻幽王信褒姒之谗，乱其德政，使不通於四方。”又曰：“菀彼柳斯，鸣蜩嘒嘒。”毛传云：“蜩，蝉也。嘒嘒，声也。”郑笺云：“柳未茂盛则多蝉。”案《诗》叙云：“《小弁》，刺幽王也。太子之傅作焉。”毛传云：“幽王取申女，生太子宜咎。又说褒姒，生子伯服，立以为后，而放宜咎，将杀之。”故郭云：“悼王道秽塞，羡蝉鸣自得，伤已失所，遭谗贼。”儵、踧并音狄。
　　晏晏、旦旦，悔爽忒也。（伤见绝弃，恨士失也。）
　　[疏]“晏晏、旦旦，悔爽忒也”。○释曰：悔，恨也。爽忒，差失也。皆妇人恨夫弃已而行差失也。《卫风氓》篇云：“总角之晏，言笑晏晏。信誓旦旦。”毛传云：“总角，结发也。晏晏，和柔也。信誓旦旦然。”郑笺云：“我为童女，未笄结发宴然之时，女与我言笑晏晏然而和柔，我其以信相誓旦旦耳。言其恳恻款诚。”案《诗》叙云：“《氓》，剌时也。宣公之时，礼义消亡，淫风大行。男女无别，遂相奔诱。华落色衰，复相弃背。或乃困而自悔，丧其妃耦。故叙其事以风焉。”故郭云：“伤见绝弃，恨士失也。”
　　皋皋、琄琄，剌素食也。（讥无功德，尸宠禄也。○琄，胡大反。刺，七赐反。）
　　[疏]“皋皋、琄琄，刺素食也”。○释曰：素，空也。刺无德而空食其禄也。舍人曰：“皋皋，不治之貌。”《大雅召旻》云：“皋皋訿訿，曾不知玷。”毛传云：“皋皋，顽不知其道也。”郑笺云：“玷，缺也。王政已大坏，小人在位，曾不知大道之缺。”某氏云：“鞙鞙，无德而佩。”《小雅大东》云：“鞙鞙佩璲，不以其长。”毛传云：“鞙鞙，玉貌。璲，瑞也。”郑笺云：“佩璲者，以瑞玉为佩，佩之鞙鞙然，居其官职，非其才之所长也。徒美其佩而无其德，刺其素飧。”是也。郭云“讥无功德，尸宠禄也”者，案郑注《礼记》云：“尸谓不知人事，无辞让也。以其尸者，神象居位不言，但受祭享，小人在位亦无言，而受宠禄有似於尸。”故云“尸宠禄也”。琄、鞙音义同。
　　懽懽、愮愮，忧无告也。（贤者忧惧，无所诉也。○懽音贯。愮音遥。）
　　[疏]“懽懽、愮愮，忧无告也”。○释曰：谓贤者忧惧，无所告诉也。《大雅板》篇云：“老夫灌灌。”毛传云：“灌灌，犹款款也。”郑笺云：“老夫谏女款款然。”《三风》云：“中心摇摇。”毛传云：“摇摇，忧无所愬。”懽、灌，愮、摇，音义同。
　　宪宪、洩洩，制法则也。（佐兴虐政，设教令也。）
　　[疏]“宪宪、洩洩，制法则也”。○释曰：李巡曰：“皆恶党为制法则也。”孙炎曰：“厉王方虐，谄臣并为制作法令。”《大雅板》篇云：“天之方难，无能宪宪。天之方蹶，无能泄泄。”毛传云：“宪宪，犹欣欣也。蹶，动也。泄泄，犹沓沓也。”郑笺云：“天，斥王也。王方欲艰难天下之民，又方变更先王之道，臣乎女无宪宪然，无沓沓然，为之制法度，达其意以成其恶。”皆是佐兴虐政，设教令也。
　　谑谑、謞謞，崇谗慝也。（乐祸助虐，增谮恶也。○謞，虚各切。）
　　[疏]“谑谑、謞謞，崇谗慝也”。○释曰：崇，增也。谗，谮也。慝，恶也。言乐祸助虐，增谮恶也。舍人曰：“谑谑、謞謞皆盛烈貌。”孙炎曰：“厉王暴虐，大臣谑谑然喜，謞謞然盛，以兴谗恶也。”《大雅板》篇云：“天之方虐，无然谑谑。”毛传云：“谑谑然喜乐。”郑笺云：“王方为酷虐之政，女无谑谑然以谗慝助之。”又曰：“多将熇熇，不可救药。”毛传云：“熇熇然炽盛也。”郑笺云：“多行熇熇，惨毒之恶，谁能止其祸？”是也。謞、熇音义同。
　　翕翕、訿訿，莫供职也。（贤者陵替奸党炽，背公恤私旷职事。○訿，子氏切。）
　　[疏]“翕翕、訿訿，莫供职也”。○释曰：言贤者陵替，奸党炽盛，背公恤私，旷其职事，无肯供职也。《小雅小旻》云：“潝潝訿訿，亦孔之哀。”毛传云：“潝潝然患其上，訿訿然思不称乎上。”郑笺云：“臣不事君，乱之阶也，甚可哀也。”又《大雅召旻》云：“皋皋訿訿。”毛传云：“訿訿，窳不共事也。”故郭云“贤者陵替奸党炽，盛背公恤私旷职事”。《说文》云：“窳，懒也。草木皆自竖立，惟瓜瓠之属卧而不起，似若懒人常卧室，故字从宀（音眠）。”
　　速速、蹙蹙，惟逑鞫也。（陋人专禄国侵削，贤士永哀念穷迫。）
　　[疏]“速速、蹙蹙，惟逑鞫也”。○释曰：惟，念也。逑，急迫也。鞫，穷也。言鄙陋小人专据爵禄，国土侵削，致贤士永哀念其穷迫也。《小雅正月》云：“蔌蔌陋也。”郑笺云：“榖，禄也。此言小人富而寠陋将贵也。”又《节南山》云：“蹙蹙靡所骋。”毛传云：“骋，极也。”郑笺云：“蹙蹙，小之貌。我视四方土地日见侵削於夷狄，蹙蹙然虽欲驰骋无所之也。”速、蔌音义同。
　　抑抑，密也。（威仪审谛。）秩秩，清也。（德音清泠。）
　　[疏]“抑抑，密也。秩秩，清也”。○释曰：言威仪审谛、德音清泠也。舍人曰：“威仪密静也。”《大雅假乐》云：“威仪抑抑，德音秩秩。”郑笺云：“成王立朝之威仪，致密无所失，教令又清明，天下皆乐仰之。”
　　甹夆，掣曳也。（谓牵拕。○甹，普经切。夆，芳逢切。掣，充泄切。）
　　[疏]“甹夆，掣曳也”。○释曰：孙炎曰：“谓相掣曳入於恶也。”郭云：“谓牵挽。”《周颂小毖》（嗣王求助也）云：“莫予荓蜂。”毛传云：“笄蜂，曳也。”郑笺云：“群臣小人无敢我曳，谓为谲诈诳欺不可信也。”然则掣曳者，从旁牵挽之言。是挽离正道，使就邪僻。荓、甹、夆、蜂，掣、，音义同
　　朔，北方也。（谓幽朔。）
　　[疏]“朔，北方也”。○释曰：舍人曰：“朔，尽也。北方万物尽故言朔也。”李巡曰：“万物尽於北方。”《小雅出车》云：“城彼朔方。”毛传云：“朔方，北方也。”但北方大名，皆言朔方。《尧典》云：“宅朔方。”故郭云“谓幽朔”。
　　不俟，不来也。（不可待，是不复来。）
　　[疏]“不俟，不来也”。○释曰：俟，待也。既云不待，是不来也。郭云：“不可待，是不复来。”
　　不遹，不蹟也。（言不循轨跡也。○遹，聿。）
　　[疏]“不遹，不蹟也”。○释曰：遹，循也。轨跡也。谓不循道者曰不迹。郭云：“言不循轨迹也。”《小雅沔彼》云：“念彼不蹟。”毛传云：“不蹟，不循道也。”是矣。
　　不彻，不道也。（彻亦道也。）
　　[疏]“不彻，不道也”。○释曰：《小雅十月》云：“天命不彻。”毛传云：“彻，道也。”郑笺云：“不道者，言王不循天之政教。”是也。
　　勿念，勿忘也。（勿念，念也。）
　　[疏]“勿念，勿忘也”。○释曰：勿念，念也。念即不忘也。若《大雅文王》篇云：“无念尔祖。”是也。
　　萲、谖，忘也。（义见《伯兮》、《考槃》诗。○萲、谖音喧。）
　　[疏]“萲、谖，忘也”。注“义见《伯兮》、《考盘》诗”。○释曰：《卫风伯兮》云：“焉得谖草。”毛传云：“谖草令人忘忧。”又《考槃》云：“永矢弗谖。”是也。《伯兮》篇本或作萲草。
　　每有，虽也。（《诗》曰：“每有良朋。”辞之虽也。）
　　[疏]“每有，虽也”。○释曰：《小雅常棣》云：“每有良朋，况也永叹。”毛传云：“况，兹。永，长也。”笺云：“每有，虽也。良，善也。当急难之时，虽有善同门来，兹对之长叹而已。”郭云：“辞之虽也”者，言为辞语之虽，无佗义也。
　　饎，酒食也。（犹今云饎馔，皆一语而兼通。）
　　[疏]“饎，酒食也”。○释曰：《小雅天保》云：“吉蠲为饎。”毛传云：“吉，善。蠲，絜也。饎，酒食也。”郭云：“犹今云饎馔，皆一语而兼通”者，言饎之一字兼通酒食两名也。李巡曰：“得酒食则喜欢也。”
　　舞、号，雩也。（雩之祭，舞者吁嗟而请雨。○雩音于。）
　　[疏]“舞、号，雩也”。○释曰：孙炎云：“雩之祭，有舞有号。”《左传》云：“龙见而雩。”服、杜皆云：“雩之言远也。远为百榖祈膏雨。”《月令仲夏》云：“大雩帝。”郑注云：“雩，吁嗟求雨之祭也。”郭云：“雩之祭，舞者吁嗟而请雨。”是同郑说也。
　　暨，不及也。（《公羊传》曰：“及，我欲之，暨，不得巳。”暨，不得已，是不得及。○暨音忌。）
　　[疏]“暨，不及也”。○注“《公羊》”至“得及”。○释曰：案《春秋》隐元年“三月，公及邾娄仪父盟于昧”。《公羊传》曰：“及者何？与也。会、及、暨皆与也。曷为或言会，或言及，或言暨？会犹最也，及犹汲汲也，暨犹暨暨也。及，我欲之；暨，不得已也。”然则暨者非我欲之，事不获已而为会者也，故云不及也。
　　蠢，不逊也。（蠢动为恶，不谦逊也。）
　　[疏]“蠢，不逊也”。○释曰：蠢，动也。逊，顺也。言蠢动为恶，不谦逊也。《小雅采芑》：“蠢尔蛮荆，大邦为仇。”是也。
　　如切如磋，道学也。（骨象须切磋而为器，人须学问以成德。）如琢如磨，自修也。（玉石之被琢磨，犹人自修饰。）瑟兮僴兮，恂栗也。（恒战竦。）赫兮烜兮，威仪也。（貌光宣。）有斐君子，终不可谖兮。（斐，文貌。）道盛德至，善民之不能忘也。（常思咏。○僴音限。烜音喧。）
　　[疏]“如切”至“忘也”。○释曰：此举《卫风淇澳》篇文以释之也。云“如切如磋”者，《诗》文也。云“道学也”者，作者以释诗也。道，言也。言人之学以成德，如切磋骨象以成器。毛传云：“治骨曰切，象曰磋，道其学而成也。”故郭云：“骨象须切磋而为器，人须学问以成德。”云“如作如磨”者，《诗》文也。云“自修也”者，释之也。言人自修饰如琢磨玉石。毛传云：“治玉曰琢，石曰磨，听其规谏以自修，如玉石之见琢磨。”郭云：“玉石之被雕磨，犹人自修饰。”云“瑟兮僴兮”者，《诗》文也。“恂栗也”者，释之也，谓严恂战栗也。故郭云”恒战竦“。毛传云：“瑟，矜庄貌。僴，宽大貌。”是外貌庄严，又内宽裕也。云“赫兮烜兮”者，《诗》文也。“威仪也”者，释之也。言赫烜者，容仪发扬之言，故言“威仪也”。毛传云：“赫，有明德赫赫然。烜，威仪容止宣著也。”故郭云：“貌光宣。”云“有斐君子，终不可谖兮”者，《诗》文也。云“道盛德至，善民之不能忘也”者，释之也。毛传云：“斐，文章貌。谖，忘也。”此道有裴然文章之君子，盛德至善如此，故民称之，常思咏，终不能忘也。案《诗》称君子，谓武公。
　　既微且尰。骭疡为微，肿足为尰。（骭，脚胫。疡，疮也。○尰，诗勇切。骭音苋。疡音羊。）
　　[疏]“既微”至“为尰”。○释曰：云“既微且尰”者，《小雅巧言》文也。云“骭疡为微，肿足为尰”者，释之也。孙炎曰：“皆水湿之疾也。”郭云：“骭，脚胫也。疡，疮也。”然则膝胫之下有疮肿，是涉水所为，故郑笺亦云：“此人居下湿之地，故生微尰之疾。”《诗》云“居河之麋”，是居下湿也。
　　是刈是濩。濩，煮之也。（煮葛为絺綌。）
　　[疏]“是刈是濩。濩，煮之也”。○释曰：云“是刈是濩”者，《周南葛覃》文也。云：“濩，煮之也”者，释之也。舍人曰：“是刈，刈取之。是濩，煮治之。”郭云：“煮葛为絺綌。”以煮之於濩，故曰濩煮，非训濩为煮。以彼下云“为絺为綌”，故知煮葛为絺綌也。毛传云：“精曰絺，粗曰綌。”
　　履帝武敏。武，迹也。敏，拇也。（拇迹大指处。○拇音亩。）
　　[疏]“履帝武敏。武，迹也。敏，拇也”。○释曰：云“履帝武敏”者，《大雅生民》文也。云“武，迹也。敏，拇也”者，释之也。云“拇迹大指处”，郑笺《诗》云：“祀郊禖之时，时则有大神之迹，姜嫄履之，足不能满，履其拇指之处，於是遂有身，而生后稷。”是其事也。
　　张仲孝友。（周宣王时贤臣。）善父母为孝，善兄弟为友。
　　[疏]“张仲”至“为友”。○释曰：云“张仲孝友”者，《小雅六月》文也。云“善父母为孝，善兄弟为友”者，释之也。李巡云：“张姓，仲字，其人孝，故称孝友。”毛传云：“张仲，贤臣也。”郑笺云：“张仲，吉甫之友，其性孝友。”以《诗》叙云“《六月》，宣王北伐也”，故郭云：“周宣王时贤臣。”
　　有客宿宿，言再宿也。有客信信，言四宿也。（再宿为信，重言之，故知四宿。）
　　[疏]“有客”至“四宿也”。○释曰：云“有客宿宿、有客信信”者，《周颂有客》文也。云“言再宿也”，“言四宿也”者，释之也。毛传云：“一宿曰宿，再宿曰信。”各重言之，故知再宿及四宿也。
　　美女为媛。（所以结好媛。○媛，于眷切。）
　　[疏]“美女为媛”。○释曰：《诗鄘风君子偕老》云：“展如之人兮，邦之媛也。”故此释之。郭云：“所以结好媛。”孙炎曰：“君子之援助。”然则由有美可以援助君子，故云“美女为媛”。
　　美士为彦。（人所彦咏。）
　　[疏]“美士为彦”。○释曰：《郑风羔裘》云：“彼其之子，邦之媛兮。”故此释之也。毛传云：“彦，士之美称。”郭云：“人所彦咏。”舍人曰：“国有美士，为人所言道。”
　　其虚其徐，威仪容止也。（雍容都雅之貌。）
　　[疏]“其虚其徐，威仪容止也”。○释曰：云“其虚其徐”者，《邺风北风》文也。“威仪容止也”者，释之也。郭云：“雍容都雅之貌。”孙炎云：“虚、徐，威仪谦退也。”然则虚徐者，谦虚闲徐之义。故郑笺云：“威义虚徐，宽仁者也。”《诗》作“其邪”，此作“其徐”，字虽异，音实同。故郑笺云：“邪读如徐。”
　　猗嗟名兮，目上为名。（眉眼之间。○猗，於宜切。）
　　[疏]“猗嗟名兮，目上为名”。○释曰：云“猗嗟名兮”者，《齐风猗嗟》文也。云“目上为名”者，释之也。孙炎云：“上平博。”郭云：“眉捷之间。”
　　式微式微者，微乎微者也。（言至微。）
　　[疏]“式微”至“者也”。○释曰：云“式微式微”者，《邶风式微》文也。云“微乎微者也”，释之也。郭云：“言至微。”郑笺云：“式，发声也。”案《诗》叙云：“《式微》，黎侯寓于卫，其臣劝以居也。”然则以君被逐，既微又见卑贱，是至微也。不取“式”为义，故郑云“发声也”。
　　之子者，是子也。（斥所咏。）
　　[疏]“之子者，是子也”。○释曰：《诗》言“之子”者多矣，故此释之。李巡云：“之子者，论五方之言，是子也。”然则“之”为语助，人言之子者，犹言是此子也。《桃夭》传云“嫁子”，彼说嫁事，为嫁者之子。《汉广》“之子”，则贞洁者之子。《东山》“之子”，言其妻。《白华》“之子”，斥幽王。各随其事而名之，故郭云“斥所咏”。
　　徒御不惊，辇者也。（步挽辇车。）
　　[疏]“徒御不惊，辇者也”。○释曰：云“徒御不惊”者，《小雅车攻》文也。云“辇也”者，释之也。此止解徒字也。诸徒皆为徒行，此独为辇，是以辨之。《地官乡师》云：“大军旅会同，治其辇。”注云：“辇，人輓行所以载任器也，止以为蕃营。《司马法》：辇有一斧、一斤、一凿、一梩。周辇加二板、二筑。夏后氏二十人而辇，殷十八人而辇，周十五人而辇。”是会同田猎，人挽辇以徒行也。故郭云：“步挽辇车。”
　　襢裼，肉袒也。（脱衣而见体。○襢音旦。裼音息。）暴虎，徒搏也。（空手执也。）
　　[疏]“襢裼”至“搏也”。○释曰：《郑风大叔于田》云：“襢裼暴虎。”故此释之。毛传云：“襢裼，肉袒也。”李巡曰：“襢裼，脱衣见体曰肉袒。”孙炎曰：“袒去裼衣。”郭云：“脱衣而见体。”毛传又云：“暴虎，空手以搏之。”舍人曰：“无兵空手搏之。”然则徒，空也。故郭云：“空手执也。”
　　冯河，徒涉也。（无舟楫。○冯音平。）
　　[疏]“冯河，徒涉也”。○释曰：《小雅小旻》云：“不敢冯河。”故此释之也。李巡曰：“无舟而渡水曰徒涉。”郭云：“无舟楫。”毛传云：“冯，陵也。”然则空涉水，陵波而渡，故训冯为陵也。
　　籧篨，口柔也。（籧篨之疾，不能俯。口柔之人，视人颜色，常亦不伏，因以名云。○籧音渠，篨音除，）戚施，面柔也。（戚施之疾，不能仰。面柔之人常俯，似之，亦以名云。）
　　[疏]“籧篨”至“面柔也”。○释曰：《邶风新台》云：“籧篨不鲜。”又曰：“得此戚施。”故此释之也。毛传云：“籧篨，不能俯者。戚施，不能仰者。”李巡曰：“籧篨，巧言好辞，以口饶人，是谓口柔。戚施，和颜悦色以诱人，是谓面柔。但籧篨、戚施本人疾之名，故《晋语》云‘籧篨不可使俯，戚施不可使仰’。”是也。人口柔者，必仰面观人之颜色而为辞，似籧篨不俯之人，因名口柔者为“籧篨”。面柔者，必低首下人，媚以容色，似戚施之人，因名面柔者为“戚施”。故郭云：“籧篨之疾，不能俯。口柔之人，视人颜色，常亦不伏，因以名云。”
　　夸毗，体柔也。（屈已卑身以柔顺人也。○夸音夸。）
　　[疏]“夸毗，体柔也”。○释曰：《大雅板》篇云：“无为夸毗。”故此释之也。毛传云：“夸毗以柔人也。”李巡曰：“屈已卑身求得於人曰体柔。”然则夸毗者，便辟，其足前却为恭，以形体顺从于人。故郭云“屈已卑身以柔顺人也”。
　　婆娑，舞也。（舞者之容。）
　　[疏]“婆娑，舞也”。○释曰：《陈风东门之枌》云：“婆娑其下。”故此释之。李巡曰：“婆娑，盘辟，舞也。”郭云：“舞者之容。”孙炎曰：“舞者之容婆娑。”然则婆娑，舞者之状貌也。
　　擗，拊心也。（谓椎胸也。○擗，婢亦。拊，抚。）
　　[疏]“擗，拊心也”。○释曰：《邶风柏舟》云：“寤擗有摽。”谓拊心也。郭云：“谓椎胸也。”
　　矜怜，怃掩之也。（抚掩犹抚拍，谓慰恤也。）
　　[疏]“矜怜，抚掩之也”。○释曰：抚掩犹抚拍，谓慰恤也。《小雅鸿雁》云：“爰及矜人。”
　　緎，羔裘之缝也。（缝饰羔皮之名。○緎，棫。缝，逢。）
　　[疏]“緎，羔裘之缝也”。○释曰：《召南羔裘》云：“羔羊之革，素丝五緎。”故此解之也。孙炎云：“緎之为界緎。”然则缝合羔羊皮为裘，缝即皮之界緎，因名裘缝为緎。故郭云：“缝饰羔皮之名。”
　　殿屎，呻也。（呻吟之声。○殿，丁练切。屎音希。）
　　[疏]“殿屎，呻也”。○释曰：《大雅板》云：“民之方殿屎。”毛传云：“殿屎，呻吟也。”是用此为说。郭云：“呻吟之声。”孙炎云：“人愁苦呻吟之声也。”
　　帱谓之帐。（今江东亦谓帐为帱。○帱音紬。）
　　[疏]“帱谓之帐”。○释曰：帐一名帱。《召南小星》云：“抱衾与裯。”郑笺云：“帱，床帐也。”郭云：“今江东亦谓帐为帱。”帱与裯音义同。
　　侜张，诳也。（《书》曰：“无或侜张为幻。”幻惑欺诳人者。○侜，张留切。）
　　[疏]“侜张，诳也”。○释曰：《陈风防有鹊巢》云：“谁侜为美？”毛传云：“侜张，诳也。”郑笺云：“女众谗人，谁侜张诳欺我所美之人乎？”郭云“《书》曰无或侜张为幻”者，《周书无逸》篇文也。引之者，以证侜张谓幻惑欺诳人者。
　　谁昔，昔也。（谁，发语辞。）
　　[疏]“谁昔，昔也”。○释曰：《陈风墓门》云：“谁昔然矣。”毛传云：“昔，久也。”郭云：“谁，发语辞。”与毛同也。
　　不辰，不时也。（辰亦时也。）
　　[疏]“不辰，不时也”。○释曰：辰亦时也。不辰者，言不得其时也。《大雅桑柔》云：“我生不辰，逢天僤怒。”是也。
　　凡曲者为罶。（《毛诗传》曰：“罶，曲梁也。”凡以薄为鱼笱者，名为罶。○罶，力九切。）
　　[疏]“凡曲者为罶”。○释曰：曲，薄也。凡以薄取鱼为罶。郭云：“《毛诗传》曰：罶，曲梁也”者，《小雅鱼丽》篇传文也。云“凡以薄为鱼笱者，名为罶”者，即《释器》云“嫠妇之笱谓之罶”也。
　　鬼之为言归也。（《尸子》曰：“古者谓死人为归人。”）
　　[疏]“鬼之为言归也”。○释曰：人死为鬼。《小雅何人斯》云：“为鬼为蜮。”《周礼》曰：“享大鬼。”谓之鬼者，鬼犹归也，若归去然。故《尸子》曰：“古者谓死人为归人。”

　　[疏]释曰：案《礼记大传》云：“圣人南面而听天下，所最先者五，民不与焉。一曰治亲。”《苍颉》曰：“亲，爱也，近也。”然则亲者，恩爱狎近、不疏远之称也。《书》曰：“克明俊德，以亲九族。”《丧服小记》曰：“亲亲以三为五，以五为九，上杀、下杀、旁杀，而亲毕矣。”以九族之亲，其名谓非一，此篇释之，故曰“释亲”。
　　父为考，母为妣（《礼记》曰：“生曰父、母、妻，死曰考、妣、嫔。”今世学者从之。案《尚书》曰：“大伤厥考心”，“事厥考厥长”，“聪听祖考之彝训”，“如丧考妣。”《公羊传》曰：“惠公者何？隐之考也。仲子者何？桓之母也。”《苍颉篇》曰：“考妣延年。”《书》曰：“嫔于虞。”《书》曰：“聿嫔于京。”《周礼》有九嫔之官，明此非死生之异称矣。其义犹今谓兄为晜、妹为媦，即是此例也。○妣音比。）父之考为王父，父之妣为王母。（如王者尊之。）王父之考为曾祖王父，王父之妣为曾祖王母。（曾犹重也。）曾祖王父之考为高祖王父，曾祖王父之妣为高祖王母。（高者言最在上。）父之世父叔父为从祖祖父，父之世母叔母为从祖祖母。（从祖而别世统异故。）父之晜弟先生为世父，後生为叔父。（世有为嫡者，嗣世统故也。）男子先生为兄，後生为弟。谓女子先生为姊，後生为妹。父之姊妹为姑，父之从父晜弟为从祖父，父之从祖晜弟为族父。族父之子相谓为族晜弟，族晜弟之子相谓为亲同姓。（同姓之亲无服属。）兄之子弟之子，相谓为从父晜弟。（从父而别。）子之子为孙，（孙犹後也。）孙之子为曾孙，（曾犹重也。）曾孙之子为玄孙，（玄者，言亲属微昧也。）玄孙之子为来孙，（言有往来之亲）来孙之子为晜孙，（晜，後也。《汲冢竹》书曰：“不窋之晜弟。”）晜孙之子为仍孙，（仍亦重也。）仍孙之子为云孙。（言轻远如浮云。）王父之姊妹为王姑，曾祖王父之姊妹为曾祖王姑，高祖王父之姊妹为高祖王姑，父之从父姊妹为从祖姑，父之从祖姊妹为族祖姑。父之从父晜弟之母为从祖王母，父之从祖晜弟之母为族祖王母。父之兄妻为世母，父之弟妻为叔母。父之从父晜弟之妻为从祖母，父之从祖晜弟之妻为族祖母。父之从祖祖父为族曾王父，父之从祖祖母为族曾王母。父之妾为庶母。祖，王父也。晜，兄也。（今江东人通言晜。○从，并才用切。晜音昆。）宗族。
　　[疏]“父为”至“宗族”。○释曰：此别同宗亲族。《白虎通》曰：“父，矩也，以度教子也。”又为考。考，成也，言有成德。《广雅》云：“母，牧也。”言育养子也。又为妣。妣，媲也，媲匹於父。《广雅》又云：“兄，况也。”况於父。又谓之晜。弟，悌也。言顺於兄。子，孜也。以孝事父，常孜孜也。孙，顺也。顺於祖。男，任也。任家事也。女，如也。《白虎通》曰：“言如人也。”徐锴曰：“女子从父之教，从夫之命，故曰如。”姑，故也，言尊如故也。又谓之威。徐锴曰：“土盛於戌。土，阴之主也。故字从戌。”《汉律》曰：“妇告威姑。”是也。姊，咨也。以其先生，言可咨问。《说文》云：“妹，女弟也。”又谓之媦。妾，接也。郑注《礼记》云：“闻彼有礼，走而往焉，以得接见於君子也。庶母者，父之妾也。”此皆同宗之族也。《白虎通》云：“宗者何谓也？宗者尊也，为先祖主也。宗，人之所尊也。《礼记》曰：宗人将有事，族人皆侍。侍所以必有宗，何也？所以长和睦也。族者何也？族者凑也，聚也。谓恩爱相流凑，生相亲爱，死相哀痛，有会聚之道，故谓之族也。”○注“礼记”至“此例也”。○释曰：云“《礼记》曰：生曰父、母、妻，死曰考、妣、嫔”者，《曲礼下》篇文也。云“今世学者从之”者，谓从《礼记》，以父、母、妻为生之称，以考、妣、嫔为死之称。彼乃记者一家之说尔，学者胶柱，遂为生死定称，非也。故郭氏引诸文以证之。云“《尚书》曰：大伤厥考心”，《康诰》文也。云“事厥考厥长”、“聪听祖考之彝训”者，皆《酒诰》文也。云“如丧考妣”者，《舜典》文也。此皆生称考妣也。云“《公羊传》曰：“惠公者何？隐之考也。仲子者何？桓之母也”者，隐元年传文也。此即死称母也。云“《苍颉篇》曰：考妣延年”者，此亦生称考妣也。云“《书》曰：嫔于虞”者，《尧典》文也。云“《诗》曰：聿嫔于京”，《大雅大明》篇文也。云“《周礼》有九嫔之官”者，属天官掌妇学之法者也。此皆生称嫔者也。云“明此非死生之异称矣”者，所以破先儒之说也。云“其义犹今谓兄为晜、妹为媦，即是此例也”者，举类以晓人也。○注“从祖而别世统异故”。○释曰：解所以称从之理也。从祖而别，继世分宗，其统各异，故曰从祖。○注“世有为嫡者，嗣世统故也”。○释曰：解所以称世之义也。继世以嫡长，先生於父则继者也，故曰世父。《说文》叔作未，许慎曰：“从上小。”言尊行之小也。○注“同姓之亲无服属”。○释曰：《礼记大传》云：“亲者属也。”郑注云：“有亲者服，名以其属亲疏。”此经言亲同姓者，谓五世之外，比诸同姓犹亲，但无服属尔。○注“孙犹後也”。○释曰：言继後嗣也。《广雅》云：“孙，顺也。”许慎云：“从子从系。”系，续也。言顺续也，言顺续先祖之後也。○注“玄者言亲属微昧也”。○释曰：玄者，緅缁之间色，色之微昧者也。亲属微昧，故曰玄孙。○注“晜，後也。《汲冢竹书》曰：不窋之晜孙”。○释曰：“晜，後也”，《释言》文。《束皙传》曰：“大康元年，汲郡民盗发魏安釐王冢，得竹书漆字科斗之文。”科斗文者，周时古文也。其字头粗尾细，似科斗之虫，故俗名之焉。不窋，后稷之子也。晜孙，谓毁榆也。
　　母之考为外王父，母之妣为外王母。母之王考为外曾王父，母之王妣为外曾王母。（异姓，故言外。）母之晜弟为舅，母之从父晜弟为从舅，母之姊妹为从母。从母之男子为从母晜弟，其女子子为从母姊妹。母党。
　　[疏]“母之”至“母党”。○释曰：此一节别母之族党也。党是乡之细也。此外族属母，若党之属乡，故云母党。云舅者，孙炎云：“舅之言旧，尊长之称。”《诗秦风》云：“我送舅氏，曰至渭阳。”是也。
　　妻之父为外舅，妻之母为外姑。（谓我舅者，吾谓之甥。然则亦宜呼婿为甥。《孟子》曰：“帝馆甥于二室。”是。）姑之子为甥，舅之子为甥，妻之晜弟为甥，姊妹之夫为甥。（四人体敌，故更相为甥。甥犹生也。今人相呼皆依此。）妻之姊妹同出为姨。（同出谓俱已嫁。《诗》曰：“邢侯之姨。”）女子谓姊妹之夫为私。（《诗》曰：“谭公维私。”）男子谓姊妹之子为出。（《公羊传》曰：“盖舅出。”）女子谓晜弟之子为侄，（《左传》曰：“侄其从姑。”）谓出之子为离孙，谓侄之子为归孙，女子子之子为外孙。女子同出，谓先生为姒，後生为娣。（同出谓俱嫁事一夫。《公羊传》曰：“诸侯娶一国，二国往媵之，以侄娣从。娣者何？弟也。”此即其义也。）女子谓兄之妻为嫂，弟之妻为妇。（犹今言新妇是也。）长妇谓稚妇为娣妇，娣妇谓长妇为姒妇。（今相呼先後，或云妯娌。○侄，徒结反。姒音似。娣音第。）妻党。
　　[疏]“妻之”至“妻党”。○释曰：此一节别妻之亲党也。《内则》云：“聘则为妻。”《白虎通》云：“妻者齐也，与夫齐体。自天子下至庶人，其义一也。”○注“《孟子》曰：帝馆甥于二室”。○释曰：《孟子》云：“舜尚见帝，帝馆甥于贰室。亦飨舜，迭为宾主，是天子而友匹夫也。”彼注云：“尚，上也。舜在畎之时，尧友礼之。舜上见尧，舍之於贰室。贰室，副宫也。尧亦就飨舜之所设，更迭为宾主。《礼记》：‘妻父曰外舅。’谓我舅者，吾谓之甥。尧以女妻舜，故谓尧甥。卒与之天位，是天子之友匹夫也。”○注“四人”至“依此”。○释曰：“四人”谓姑之子、舅之子、妻之晜弟、姊妹之夫，是也。此四人尊卑体敌，更相为甥。云“甥犹生也”者，取相亲之意也。○注“《诗》曰：邢侯之姨，谭公维私”。○释曰：皆《卫风硕人》篇文也。孙炎曰：“私，无正亲之言。”然则谓吾姨者，我谓之私。邢侯谭公，皆庄姜姊妹之夫。互言之耳。《春秋》“谭子奔莒”，则谭是子爵。言公者，盖依臣子称便文耳。○注“《公羊传》曰：盖舅出”。○释曰：案《春秋》襄五年“夏，叔孙豹、鄫世子巫如晋”。《公羊传》曰：“外相如不书，此何以书？为叔孙豹率而与之俱也。叔孙豹则曷为率而与之俱？盖舅出也。”何休云：“巫者，鄫前夫人襄公母姊妹之子也，俱莒外孙，故曰舅出。”是也。○注“《左传》曰：侄其从姑”。○释曰：案僖十五年传云：初，晋献公筮嫁伯姬於秦，遇“归妹”之“睽”。史苏占之曰：“不吉。其繇曰：‘侄其从姑。’杜注云：“震为木，离为火，火从木生离为震，妹於火为姑。谓我侄者，我谓之姑。谓子圉质秦。”是也。○注“公羊”至“弟也”。○释曰：《春秋》庄十九年“秋，公子结媵陈人之妇于鄄，遂及齐侯、宋公盟”。《公羊传》曰：“媵者何？诸侯娶一国，则二国往媵之，以侄娣从。侄者何？兄之子也。娣者何？弟也。诸侯壹聘九女，诸侯不再娶。”何休云：“必以侄娣从之者，欲使一人有子，二人喜也。所以妨嫉，令重继也。因以备尊尊亲亲也。九者，极阳数也。不再娶者，所以节人情开媵路。”○注“犹今言新妇是也”。○释曰：《仪礼丧服传》云：“夫之晜弟，何以无服也？其夫属乎妇道者，妻皆母道也。其夫属乎子道者，妻皆妇道也。谓弟之妻妇者，是嫂亦可谓之母乎？故名者，人治之大者也。可无慎乎？”郑注云：“道犹行也。言妇弃姓，无常秩，嫁於父行则为母行，嫁於子行则为妇行，谓弟之妻为妇者，卑远之，故谓之妇。嫂者，尊严之称，是嫂亦可谓之母乎？嫂犹叟也，叟，老人称也，是为叙男女之别尔。若已以母妇之服服兄弟之妻，兄弟之妻以舅子之服服已，则是乱昭穆之叙也。治犹理也。父母兄弟夫妇之理，人伦之大者，可不慎乎！”《大传》曰：“同姓从宗，合族属；异姓主名，治际会。名著而男女有别。”是别嫂妇之名也。郭云“犹今言新妇”者，以时验而知也。至今犹然。○注“今相呼先後，或云妯娌”。○释曰：《广雅》云：“娣姒妯娌。娣姒，先後也。”世人多疑娣姒之名，皆以为兄妻呼弟妻为娣，弟妻呼兄妻为姒，因即惑於斯文，不知何以为说。今谓母妇之号，随夫尊卑。娣姒之名，从身长幼，以其俱来夫族，其夫班秩，既同尊卑，无以相加，遂从身之少长。《丧服小功章》曰：“娣姒妇报。传曰：娣姒妇者，弟长也。”以弟长解娣姒，言娣是弟，姒是长也。《公羊传》亦云：“娣者何？弟也。”是其以弟解娣，自然以长解姒。长谓身之年长，非夫之年长也。此云“长妇谓稚妇为娣妇，娣妇谓长妇为姒妇”者，止言妇之长稚，不言夫之大小。《左传》成十一年，穆姜谓声伯之母为姒；昭二十八年传，叔向之嫂谓叔向之妻为姒。二者皆呼夫弟之妻为姒，岂计夫之长幼乎？上云“女子同出，谓先生为姒，後生为娣”。郭云：“同出谓俱嫁事一夫”也。事一夫者，以己生先後为娣姒，则知娣姒以已之年，非夫之年也。故贾逵、郑玄及杜预皆云兄弟之妻相谓为姒，言两人相谓，长者为姒，知娣姒之名不计夫之长幼也。
　　妇称夫之父曰舅，称夫之母曰姑。姑舅在，则曰君舅、君姑；没，则曰先舅、先姑。（《国语》曰：“吾闻之先姑。”）谓夫之庶母为少姑，夫之兄为兄公，（今俗呼兄钟，语之转耳。）夫之弟为叔，夫之姊为女公，夫之女弟为女妹。（今谓之女妹是也。）子之妻为妇，长妇为嫡妇，众妇为庶妇。女子子之夫为壻。壻之父为姻，妇之父为婚。父之党为宗族，母与妻之党为兄弟。父之父母、壻之父母相谓为婚姻。两壻相谓为亚。（《诗》曰：“琐琐姻亚。”今江东人呼同门为僚壻。）妇之党为婚兄弟，壻之党为姻兄弟。（古者皆谓婚姻为兄弟。）嫔，妇也。（《书》曰：“嫔于虞。”）谓我舅者，吾谓之甥也。（○公音钟。嫡音的。嫔音频。）婚姻。
　　[疏]“妇称”至“婚姻”。○释曰：此别夫妇婚姻之名也。《说文》云：“妇，服也。从女持帚洒扫也。”《白虎通》云：“夫妇者何谓也？夫者扶也，以道扶接。妇者服也，以礼屈服。”“谓之舅姑者何？舅者旧也。姑者故也。旧、故，老人称也。夫之父母谓舅姑何？尊如父而非父者舅也，亲如母而非母者姑也。”郑注《丧服传》云：“女子子者，子女也，别於男子也。”《说文》云：“壻，女之夫也。从士从胥。”闻一知十为士。胥者，有才知之称。故谓女之夫为壻。《广雅》云：“壻谓之倩。”《方言》云：“东齐之间，壻谓之倩。”《白虎通》云：“婚姻者何谓？昏时行礼，故曰婚。妇人因夫而成，故曰姻。”○注“《国语》曰：吾闻之先姑”。○释曰：《鲁语》：季康子问於公文伯之母曰：“主亦有以语肥也。”对曰：“吾能老而已，何以语子？”康子曰：“虽然，肥原有闻於主。”对曰：“吾闻诸先姑曰：‘君子能劳，後世有继。’”子夏闻之曰：“善哉！商闻之曰：‘古之嫁者，不及舅、姑，谓之不幸。’夫妇，学於舅姑者也。”是矣。○注“《诗》曰：琐琐姻亚”。○释曰：《小雅节南山》文也。刘熙《释名》云：“‘两壻相谓为亚’者，言每一人取姊，一人取妹，相亚次也。又并来女氏，则姊夫在前，妹夫在後，亦相亚也。”○注“古者皆谓婚姻为兄弟”。○释曰：《礼记》：“曾子问曰：‘昏礼既纳币，有吉日，女之父母死，则如之何？’孔子曰：‘壻使人吊，如壻之父母死，则女之家亦使人吊。’”郑注云：“必使人吊者，未成兄弟。”又云：“父丧称父，母丧称母，父母不在，则称伯父、世母。壻已葬，壻之伯父致命女氏曰：‘某之子有父母之丧，不得嗣为兄弟，使某致命。’女氏许诺而弗敢嫁，礼也。”是古者谓昏姻为兄弟，以夫妇有兄弟之义。或据壻於妻之父母有缌服，故得谓之兄弟也。○注“《书》曰：嫔于虞”。○释曰：案《尧典》：群臣共举舜於帝，“帝曰：‘我其试哉！女于时，观厥刑于二女。’厘降二女于妫汭，嫔于虞。”孔安国注云：“降，下。嫔，妇也。舜为匹夫，能以义理下帝女之心於所居妫水之汭，使行妇道於虞氏。”是也。

　　[疏]“释宫第五”。○释曰：《易系辞》云：“王古穴居而野处，後世圣人易之以宫室，上栋下宇，以待风雨，盖取诸《大壮》。”此其始也。《白虎通》云：“黄帝作宫室。”《世本》曰：“禹作宫室，其台榭楼阁之异，门墉行步之名，皆自於宫。”故以“释宫”总之也。
　　宫谓之室，室谓之宫。（皆所以通古今之异语，明同实而两名。）
　　[疏]“宫谓”至“之宫”。○释曰：别二名也。郭云：“皆所以通古今之异语，明同实而两名。”《释名》云：“宫，穹也，言屋见於垣上穹崇然也。室，实也。言人物实满於其中也。”是所从言之异耳。《诗》云：“作于楚宫。”又曰：“入此室处。”是也。古者贵贱所居皆得称宫。故《礼记》曰：“由士命以上，父子皆异宫。”又《丧服传》继父为其妻前夫之子筑宫庙。是士庶人皆有宫称也。至秦汉以来，乃定为至尊所居之称。
　　牖户之间谓之扆，（窗东户西也。《礼》云斧扆者，以其所在处名之。）其内谓之家。（今人称家，义出於此。扆，倚。）
　　[疏]“牖户”至“之家”。○释曰：牖者，户西窗也。此牖东户西为牖户之间，其处名扆。云“其内”者，其扆内也。自此扆内即谓之家。《说文》云：“家，居也。”《礼记》云：“已受命，君言不宿於家。”郭云：“今人称家，义出於此。”言其称家之义，本出於此也。○注“《礼》云”至“名之”。○释曰：云“《礼》云斧扆”者，案《觐礼》云：“天子设斧依於户牖之间，左右几。”郑注云：“依，如今绨素屏风也。有绣斧文，所以示威也。斧谓之黼。”是也。云“以其所在处名之”者，言本牖户之间名扆。觐礼天子设屏风之扆於牖户之间，因名此屏风为扆。是以其在扆处，即名之曰扆也。
　　东西墙谓之序。（所以序别内外。）
　　[疏]“东西墙谓之序”。○释曰：“此谓室前堂上、东厢西厢之墙也。所以次序分别内外亲疏，故谓之序也。《尚书顾命》云“西序东乡，敷重厎席”、“东序西乡，敷重丰席”及《礼经》每云“东序西序”者，皆谓此也。
　　西南隅谓之奥，（室中隐奥之处。）西北隅谓之屋漏，（《诗》曰：“尚不愧於屋漏。”其义未详。）东北隅谓之宧，（宧见《礼》，亦未详。）东南隅谓之。（《礼》曰：“埽室聚。”亦隐暗。宧，夷。，要。）
　　[疏]“西南”至“之”。○释曰：此别宫中四隅之异名也。云奥者，孙炎云：“室中隐奥之处也。”古者为室，户不当中而近东，则西南隅最为深隐，故谓之奥。而祭祀及尊者常处焉。《曲礼》云：“凡为人子者，居不主奥。”是也。西北隅名屋漏，东北隅名宧，东南隅名，亦隐暗之义也，与奥相类。故郭云亦也。○注“《诗》曰”至“未详”。○释曰：云“《诗》曰：尚不愧於屋漏”者，《大雅抑》篇文也。郑笺云：“尚无肃敬之心，不惭愧於屋漏，有神见人之为也。屋，小帐也。漏，隐也。礼：祭於奥，既毕，改设馔於西北隅，而厞隐之处，此祭之末也。”孙炎云：“屋漏者，当室之白，日光所漏入。”郭云“其义未详”者，以孙、郑之说皆无所据，故不取也。注“宧见《礼》，亦未详”。○释曰：李巡云：“东北者，阳始起，育养万物，故曰宧。宧，养也。”《说文》亦云。郭云“亦未详”者，以颐养之字作颐，又室中四隅无取阴阳之义。与屋漏意同，故云“亦未详”也。○注“《礼》曰：埽室聚”。○释曰：《既夕记》云：“朔月，童子执帚却之，左手奉之，从散者而入。比奠，举席，埽室，聚诸，布席如初。卒奠，埽者执帚，垂末内鬣，从执烛者而东。”是其事也。
　　柣谓之阈。（阈，门限。）枨谓之楔。（门两旁木。）楣谓之梁。（门户上横梁。）枢谓之椳。（门户扉枢。）枢达北方谓之落时。（门持枢者，或达北檼以为固也。）落时谓之（道二名也。○柣，干结切。阈，域。楔，古黠切。枢，昌朱切。椳，於回切。音士。）
　　[疏]“柣谓”至“之”。○释曰：此别门户上下及两旁之木名也。柣者，孙炎云：“门限也。”经传诸注皆以阈为门限，谓门下横木为内外之限也。俗谓之地柣，一名阈。《曲礼》云：“不履阈。”是也。枨者，门两旁长木，一名楔。李巡曰：“枨谓梱上两旁木。”《礼记玉藻》云：“君入门，士介拂枨。”郑注云：“枨，门楔也。”楣，即梁也。吕伯雍云：“门枢之横梁也。”郭云：“门户上横梁。”《乡射记》云：“堂则物当楣。”是也。枢者门扉，开阖之所由也，一名椳。《易》曰：“枢机之发。”是也。其持枢之木或达北檼以为牢固者，名落时，檼即栋也。落时又名。是持枢一木有此二名也。
　　垝谓之坫。（在堂隅。坫，也。）墙谓之墉。（《书》曰：“既勤垣墉。”）镘谓之杇。（泥镘。）椹谓之榩。（斫木櫍也。）地谓之黝。（黑饰地也。）墙谓之垩。（白饰墙也。○垝，古委反。杇，乌。椹，砧。榩，虔。黝，於纠反。垩，於故反。）
　　[疏]“垝谓”至“之垩”。○释曰：此别宫室垣墉及修饰之名也。坫者，堂角也，一名垝。墙者，室之防也，一名墉。李巡曰：“谓垣墙也。”《郊特牲》曰：“君南乡於北墉下。”注云：“社内北墙。”是也。亦为城。《王制注》云：“小城曰附庸。”《大雅皇矣》云：“以伐崇墉。”义得两通也。镘者，泥镘也，一名杇，涂工之作具也。《论语》曰：“粪土之墙不可杇。”是也。椹者，斫木所用以藉者之木名也，一名榩。孙炎云：“斫木质也。”《诗商颂》云：“方斫是虔。”是也。又名櫍。《榖梁传》曰：“裘缠櫍以为臬。”是也。以黑饰地谓之黝，以白饰墙谓之垩。《周礼守祧职》云：“其祧则守祧黝垩之。”是也。○注“在堂隅，坫，也”。○释曰：坫名见於经传者有三：案《礼记明堂位》云：“反坫，出尊，崇坫亢圭。”及《论语》：“邦君为两君之好，有反坫。”此三者，在两楹之间，以土为之，非此经所谓也。案《既夕记》云：“设棜於于东堂下，南顺，齐于坫。”《士冠礼》云：“爵弁、皮弁、缁布冠各一，执以待于西坫南。”则此经所谓也。郑注云：“坫在堂角。”然则堂之东南角为东坫，西南角为西坫。故郭云：“在堂隅。坫，也。”则端也，言坫是堂角端也。○注“《书》曰：既勤垣墉”。○释曰：此《周书梓材》篇文也。案彼云：“若作室家，既勤垣墉，惟其涂暨茨。”孔《传》云：“如人为室家，已勤立垣墉，惟其当涂暨茨盖之。”此喻教化也。
　　樴谓之杙。（橜也。）在墙者谓之楎，（《礼记》曰：“不敢县於夫之楎箷。”）在地者谓之臬。（即门橜也。）大者谓之栱，长者谓之阁。（别杙所在长短之名。○樴，徒得反。杙，亦。楎，晖。臬，鱼列反。）
　　[疏]“樴谓”至“之阁”。○释曰：此别杙所在长短之名也。杙即橜也，一名樴。置杙在墙者，名楎。在地及门中者，名臬。《玉藻》云：“公事自闑西，私事自闑东。”是也。大者名栱，长者名阁也。○注“《礼记》曰：不敢县於夫之楎箷”。○释曰：此《内则》文也。郑注云：“竿谓之箷。楎，杙也。”
　　阇谓之台，（积土四方。）有木者谓之榭。（台上起屋。○阇，都。）
　　[疏]“阇谓”至“之榭”。○释曰：别台、榭之制也。积土四方而高者名台，即下云“四方而高者”也，一名阇。李巡云：“积土为之，所以观望。”《诗》云：“出其闉阇。”彼以阇为城台，於此台上有木起屋者名榭。《月令仲夏》云：“可以处台榭。”谓此也。
　　鸡栖於弋为榤，凿垣而栖为埘。（今寒乡穿墙栖鸡，皆见《诗》。○榤，竭。垣，袁。埘，时。）
　　[疏]“鸡栖”至“为埘”。○释曰：李巡曰：“别鸡所栖之名也。弋，橜也。凿墙为鸡作栖曰埘。”○注“今寒”至“见《诗》”。○释曰：云“今寒乡穿墙栖鸡”者，谓苦寒之乡也，避寒，故穿墙以栖鸡。云“皆见《诗》”者，案《王风君子于役》云：“鸡栖于埘。”又曰：“鸡栖于桀。”是也。
　　植谓之传，传谓之突。（户持锁植也。见《埤苍》。）
　　[疏]“植谓”至“之突”。○释曰：植谓户之维持锁者也。植木为之，因名云。又名传，又名突也。文见《埤苍》。
　　杗廇谓之梁。（屋大梁也。）其上楹谓之棁。（侏儒柱也。）閞谓之槉，（柱上欂也。亦名枅，又曰。）栭而谓之楶，（即栌也。）栋谓之桴，（屋檼。）桷谓之榱。（屋椽。）桷直而遂谓之阅，（谓五架屋际椽正相当。）直不受檐谓之交。（谓五架屋际椽不直上檐，交於檼上。）檐谓之樀。（屋梠。○杗，亡。廇，力又反。棁，拙。閞，卞。槉，疾。楶，节。桴，浮。榱，衰。檐，檐。樀，滴。）
　　[疏]“杗廇”至“之樀”。○释曰：此别梁柱栋榱之名也。梁即屋大梁也，一名杗。廇，楹柱也。其梁上短柱名棁。《礼器》云“藻棁”者，谓画梁上柱为藻文也。一名侏儒柱，以其短小故也。閞者，柱上木名也。又谓之槉，又名欂，亦名枅。《字林》云：“枅，柱上方木。”是也。又曰，是一物五名也。栭，一名楶，即栌也，皆谓斗栱也。《礼器》云“管仲山节”者，谓刻柱头为斗栱形如山也。栋，屋檼也。一名桴，今屋脊也。《易》曰：“栋隆吉。”是也。桷，屋椽也，一名榱。吕沈云：“齐鲁名桷，周人名榱。”《易》曰：“鸿渐于木，或得其桷。”《左传》子产曰：“栋折榱崩，侨将压焉。”是也。屋椽长直而遂达五架屋际者，名阅。郭云：“谓五架屋际椽正相当。”若其椽直不上於檐者名交，言相交於檼上也。郭云：“谓五架屋际椽不直上檐，交於檼上。”屋檐，一名樀，一名屋梠，又名宇，皆屋之四垂也。故《士丧礼》曰：“为铭置于宇西阶上。”郑注云：“宇，梠。”是也。
　　容谓之防。（形如今床头小曲屏风，唱射者所以自防隐。见《周礼》。）
　　[疏]“容谓之防”。○释曰：容者，射礼唱获者蔽身之物也。一名防，言所以容身防矢也。一名乏。《乡射礼》云：“乏三侯道，居侯党之一，西五步。”郑注云：“容谓之乏，所以为获者御矢也。”谓之乏者，言矢至此力乏�